<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<meta http-equiv="Content-Type" content="text/html; charset=utf-8">
<title>آموزش گرافیک در ایران وقباد شیوا محمد فدایی</title>
<meta name="keywords" content="mohammad fadaei,محمد فدایی , قباد شیوا, فدایی,mohammad,mohamad,fadaei,محمد,fadaee">
<meta name="description" content="آموزش هنر برخلاف آموزش ساير علوم و فنون به همان اندازه كه نشاط انگيزتر و پررونق‌تر است، بي‌روش‌تر و غيرمنسجم‌تر و شخصي‌تـر است. ">
<link href="../styles/reset.css" rel="stylesheet" type="text/css">
<link href="../styles/style.css" rel="stylesheet" type="text/css">
<link href="../styles/page-style.css" rel="stylesheet" type="text/css">
</head>

<body>
<div id="main-holder">
  <div id="header-holder">
    <div id="logo-holder"> <a href="../home.html"><img src="../images/logo.png" alt="AAohamad Fadaei" title="AAohamad Fadaei"></a> </div>
    <ul>
       <li><a href="../Calligrapher-at-Works/Calligrapher-at-Works(1)-Ultimate-Situationl.html">Calligrapher-at-Works</a></li><li><a href="../artwork/index.html"
>Gallery</a></li>
      <li><a href="../Design/graphic-design.html">Design</a></li>
      <li><a href="../Me-Contact.php">Contact-Me</a></li><li><a href="../biography.html">Biography</a></li>
      <li><a href="index.html" style="color:#fff;">Word</a></li>
      <div class="fixer"></div>
    </ul>
  </div>
  <div id="content-holder">
    <div id="assay-holder">
      <div id="assay-head-holder">
        <h1>درآمدی بر آموزش گرافیک در ایران</h1>
      </div>
      <div id="assay-content-holder">
        <h2>کوششی برای تبیین رويکرد آموزشی طراحان دهه های 40 و 50 ایران</h2>
        <p><strong>1</strong></p>
        <p>آموزش هنر برخلاف آموزش ساير علوم و فنون به همان اندازه كه نشاط انگيزتر و پررونق‌تر است، بي‌روش‌تر و غيرمنسجم‌تر و شخصي‌تـر است. در زماني كه ـ منصفانه يا غيرمنصفانه ـ دانشگاه‌ها و دانشكده‌هاي هنري را در پرورش هنرمند عقيم مي‌دانند، به زير سوال بردن نسبت بين آموزش و هنر كمترين هنر يك هنرجو خواهد بود! می‌توان تصور کرد كه رشته‌اي كه آن را هنر كاربردي (applied art)  می‌خوانند و آن را صرفاً مهارتي در رفع نيازهاي تصويري مي‌دانند اگر در صدد برآیند که آن را در قامت هنرهاي زيبا (fine art)  آموزش دهند با چه معضلات مفهومي و اجرايي مواجه خواهد شد؛ از طرفي، از آنجا كه این رشته مهارتي در «سازماندهي‌ امور بصري» است، ناگزير بايد به مفاهيم اولية هنرهاي تجسمي و ارتباط تصويري ارجاع يابد؛ كه در این صورت اولاً اين مفاهيم اصول بديهي و علمي و جامع نيستند و قرار‌دادي و غير‌قطعي بودن آنها مانع از آنست كه «اصل» خوانده شوند (مگر از روی تسامح)، به طوری که در مقام آموزش هركس به سليقة خود آنها را روايت، استخدام، تقسيم و بلكه ابداع مي‌كند! و ثانياً آموزه‌ها و تمرين‌هاي برآمده از اين به اصطلاح «اصول» در بررسي ساختارها و روابط بين عناصر بصري ـ كه دربهترين حالت از دورة باوهاوس و بازل تغذيه مي‌كنند ـ گذشته از كسل كننده بودن، در دوره‌اي (digital era)  كه امكانات جديد چنان ميان‌برها و روش‌هاي آسان‌ياب و زودهضمي فراهم آورده كه با كمي ذوق و اندکی آشنايي با رايانه، از همة اصول دست و پا گير گذشته مي‌توان عبور كرد و تركيب بصري غريب و فوق‌العاده‌اي خلق كرد، گويا این اصول دیگر جنبة كاربردي خود را عملاً از دست داده‌اند.</p>
        <p>از طرف ديگر با توجه به تحولات گسترده در معني و مفهوم هنر و فراگيرتر شدن تب هنرهاي جديد و شیوع تئوري‌هاي پست‌مدرن، خلوص مرز تعريف‌هاي ماهيت‌گرایانه(Essentialist) گذشته (متعلق به دورة مدرن) رنگ باخته و ديگر ادغام همه چيز در همه چيز با همه چيز از مقولة بديهيات اوليه شده است! از اين‌رو وقتي «هرچيزي» نه تنها مي‌تواند «عرضه» شود، بلكه اساساً از پيش با تئوري‌هايي «توجيه» شده و حتي با تشكيك در امكان و فايدة داوري ارزشي در برابر هر انتقادي روئين‌تن گشته و تنها افق بدعت و تشخص (/ تفرد) در ميان خيل بي‌نهايت تجربه‌ها (/بازيها)ی تصويري در نظر است و وقتی دیگر هيچ چيزي اصيل نيست و تمايل به تصديق از سوي هيچ حقيقتي نيست و البته سرخوشانه و آگاهانه با اين ضعف بازي مي‌شود، آموزش دیگر چه چيزي را به چه مقصودی مي‌تواند ارائه کند؟</p>
        <p>در اين مجال قصد آن نيست كه نسبت ميان مفاهيم «هنر» و «گرافيك» را بكاويم و موقتاً به کمرنگ شدن تقسيیم بندي هنرهای زيبا و کاربردی با  طرح مفهوم هنرهای تجسمی(visual arts) کاری نداریم؛ اما تنها از آنجا که هر دو مقوله در آموزش با یکدیگر اشتراک دارند، اشارتی گذرا می‌‌رود. اگر گرافيك ـ علي‌رغم  نداشتن جايگاه «مستقل» و معتبر در كنار ساير هنرها و حتي عكاسي! در كتاب‌هاي معتبر تاريخ هنر که در قرن اخیر نگاشته شده است ـ از جملة هنرهاي زيبا به شمار برود! و اگر پس از آن بي‌توجهي تاريخ‌نگارانه! اينك در آشفته بازار هنر جديد، با عنايات نهادهاي هنري و برگزاري بي‌ينال‌ها و نمايشگاه‌ها و تأليفات مستقل نويد جبران آن به گوش رسد، آيا بهتر نيست که ذوق‌زدگي حاصل از مشاهدة اين اعطاي اعتبار هنري! را فرونشانیم وبا توجه به وضعیت این مفهوم در محیط و تاریخ ما گرافيك را يكسره هنر نخوانیم، تا لااقل از سرازير شدن معضلات و نقصان‌هاي بنيادين آموزش خودسرانة هنر (در اين ملك) در دامن رشته‌اي كه بواسطة تنوع محصولات و ارتباط با سرمايه بسيار تخصصي و فني است جلوگيري شود؟ آیا اگر شأن علمي و توانايي متخصصان اين رشته، به مدد بالا بردن سطح آموزشي و سخت‌گيري و به روز كردن مباحث بسيار تخصصي و فني و با تاکید بیشتر بر مفهوم ديزاين به رشته‌هاي طراحی صنعتی يا معماري نزديك‌تر شود بهتر است يا اینکه با تزريق توهم مطلقاً هنري بودن به سرنوشت و جايگاه رشته هاي.... گرفتار آید؟ تعريف ديزاين معيار خوبي براي اين قضاوت است. نکته مهم آن است که تأکيد بیش از حد بر خصوصيت هنری و آوانگارديستی گرافيک (چه در ايران امروز و چه در طول تاريخ گرافيک جهان) در حقيقت به علت ضعف و ناکامی در عرضه  و فراگير ساختن تئوری هايی است که در آن به گرافيک ديزاين تنها از منظر زيبايی شناختي نگاه نشود و با اثبات دلالت های ارتباطی و اجتماعی آن ضرورت علت وجودی آن در کنار ساير انواع هنرها تبيين شود.</p>
        <p>از چرخة اقتصادي و نقش جذب و هدايت بازار كار در معنابخشي به جايگاه نهادهاي آموزشي و جهت‌دهي به امر آموزش صرف نظر می‌کنیم و تنها بر اين نكته تأكيد مي‌ورزیم كه گرافيك ديزاين با دگرگوني هنرهاي تزئيني به عنوان هنر كاربردي متولد شد و در طول رشد و گسترش خود در سدة گذشته هيچ‌ عاملي نتوانست نقش كاربردي و ارتباطي آن ‌را تحت‌الشعاع قرار دهد و به گواهي تاريخ بسط آن، خوش‌فكري و توانايي بالاي طراحان و متخصصان اين رشته در اراية بي‌نظير و فوق‌العاده تأثيرگزار محصولات سفارشي و مصرفي اين رشته چشمهاي هنرشناسان را بعد از عامة مردم/جامعه به خود خيره كرد. ظرايف برقراي ارتباط و تناسب اقتصادي و رفع نيازهاي كاربردي و بهينه‌سازي نحوة عرضه امروزه تخصص‌هاي پيچيده‌اي است كه وانهادن آنها تنها بر شانه‌هاي لرزان هنر (جديد) به هجو كشيدن آنها است.</p>
        <p>000</p>
        <p>پرداختن به مفهوم آموزش در گرافيك، بويژه در حال حاضر صرفاً انتخاب موضوعي از ميان موضوعات گوناگون و هم‌عرض نيست؛ بلكه از پس ضرورتي است كه شرايط موجود آن را در اولويت قرار داده است. اگر در ساليان گذشته گرافيك ايراني (هويت)، دوره‌هاي مختلف گرافيك ايران، نقش رايانه و نرم‌افزارهاي گرافيكي و پوستر تك نسخه‌اي هر كدام مدتي مسألة اصلي و محوري دورة خود بودند، به راحتي مي‌توان با نفس كشيدن در فضاي حرفه‌اي گرافيك يا مداقه در جريان نمايشگاه‌ها لزوم طرح مفهوم آموزش را بي‌واسطه دريافت. حاجتي نيز به تذكر و ارجاع و تكرار مطالب منقول در نشريات و نشست‌هاي تخصصي اخير نيست و حساسيت‌هاي مشترك و همزمان افراد مختلف در موقعيت‌هاي گوناگون نسبت به اين مسأله خود گواه مدعاي ماست.</p>
        <p>مفهوم آموزش در عرصة گرافيك را از جنبه‌هاي مختلف می‌توان بررسي كرد. مسلما منظور از آموزش تنها آنچه که در دانشگاه‌ها و دانشكده‌ها بصورت واحدهاي درسي ارائه مي‌شود و يا صرفاً مباني و دستور زبان ديزاين grammar) design) نیست، بلكه مبحثي بسيار كلان‌تر است و در حقيقت چنانكه بسيار مختصر ارائه شد سخن از نياز به آموزشي است كه لاجرم از كاركرد (ماهيت؟) ويژة گرافيك (با لحاظ همة شاخه‌هاي متنوع آن) در اجتماع لازم مي‌آيد. سيستم آموزشي‌اي كه گسترده‌تر از محيط آكادميك مي‌باشد و نه تنها مهارتهاي فني (چاپ و عرضه و غیره) و اجرايي (توانايي‌هاي هنري و نرم‌افزاري و غیره) و ارتباطي (تعامل با سفارش دهنده، مديريت تبليغات و غیره) را شامل مي‌شود، بلكه بستري شناختي است ـ گسترده در ظرف تاريخي/انضمامي ـ براي انتقال و تعامل و جهت‌دهي اطلاعات، تجربه‌ها و ارتباطات اصناف و گروه‌هاي مختلف مرتبط با اين مقوله. ترسيم مشخصات جزيي و دقيق اين قضيه را اينجا مجالي نيست. تنها لازم مي‌دانم تأكيد ويژه داشته باشم بر فهم تاريخي پديدة گرافيك و تأثيرات و دگرگوني‌هايي كه گرافيك و فهم ما از معني و مفهوم آن در طول دوره‌هاي گذشته از عوامل گوناگون مندرج در بستر(context) شكل‌گيري آن (مثل وقايع اجتماعي و تاريخي، متون و منابع هنري و آموزشي، تحولات اقتصادي و توسعة چاپ و ارتباطات بين‌المللي) پذيرفته است، تا از نتايج  پذيرفتن اين پيش‌فرض در امر آموزش گرافيك استفاده كنم و علت اصلي طرح مباحث بخش بعدي اين گفتار را روشن سازم. </p>
        <p>علاقمندي به فهم «عالم ذهني» طراحان گرافيك دوره‌هاي گذشته و عملكرد آنها، در حقيقت روشن كردن مفهوم چيزي است كه امروزه در ايران آن را گرافيك مي‌خوانيم. و اين بدان معناست كه مفهوم اين پديده نزد ما نه تنها به علت  تغيير بستر تاريخي آن  ثابت نبوده است، بلكه با ساير كشورها در یک دورة خاص نيز تفاوت دارد. حذف، اضافه، تصحيح و يا جهت‌دهي به مقولات (آموزش) گرافيك در ايران تنها از طريق دريافت كليت تاريخي و فهم نشانه‌هاي واقعي اين پديده در تجربة زيستي ما مي‌تواند ثمربخش باشد. طرح بسياري از مباحث بدون در نظر گرفتن اين نكتة مهم تنها گردوخاكي موقتی برمي‌انگيزد و فاصلة بزرگترها را بيشتر مي‌كند و ميدان ديد كوچكترها را كمتر.  همانقدر كه  تشويق به گرته‌برداري و تبليغ جنبش‌هاي اخير و آوانگارد تايپوگرافي در غرب در عرصة آموزش گرافيك ما تشویش ذهن‌ها را می‌تواند در پی داشته باشد، تأكيد و تأييد مطلق بر مباحث آكادميك  گذشته و حال آنها نیز ممکن است چندان به کار حل مسألة ما نیاید. </p>
        <p>شايد اكنون مقصود ما از سخنان پارة اول اين گفتار مبني بر بازنگري و احتياط دركمرنگ ساختن «تخصص» گرافيك به سود «هنر»ي كردن آن و به تبع این هوس ضعیف و رنجور ساختن ساختار آموزشي آن در ايران براي خواننده روشن‌تر شده باشد. البته از سخنان بالا نباید «ايرانيزه» و يا به تعبير رقيق اين ‌روزها «ملي و بومي» كردن گرافیک را ـ كه بيشتر طنين ايدئولوژيك دارد ـ به ذهن متبادر ساخت. شرح بيشتر اين مهم را به مجالي ديگر وامي‌نهم.</p>
        <p><strong>2</strong></p>
        <p>از سالها پيش همواره اين سؤال و اشتياق در من بود كه بدانم &quot;طراحان گرافيك دهه‌هاي 40 و 50 ايران چگونه فكر می‌کردند و به عمل مي‌آوردند؟&quot; در اين دو دهه نه تنها آثار بسيار درخشاني در حوزة گرافيك خلق شد بلكه گويا در تاريخ معاصر ايران اين دو دهه از شرايط ويژه برخوردارند. در حوزة فرهنگ و ادب و هنر آثار بسيار مهم و تأثيرگزار پدید آمد و هنرمندان فوق‌العاده تربيت شدند. نشو و نماي اكثر هنرمندان بزرگ ‌ما در نقاشي، مجسمه سازي، سينما ، تئاتر، موسيقي، خوشنويسي و دیگر هنرها در آن دوره‌ها است. وضعيت جريانهاي فكري و روشنفكري نيز از همين قرار است. فارغ از علل تاريخي و جامعه‌شناختي ظهور و شكوفايي اين پديده‌ها در كنار يکديگر، دانستن اثرپذيري و روابط متقابل رشته‌ها و نخبگان مختلف در آن زمان، فهم شكل‌گيري جريان‌هاي گرافيك را براي ما روشن‌تر مي‌سازد و به یاری آن علت اتفاقات رخ داده بعدي در گرافيك ايران را بهتر دريافت خواهیم کرد و قدرت تشخيص متقن و تحليل ظريف حوادث امروز و آينده را به دست خواهیم آورد. </p>
        <p>روايتي كه از اين پس مي‌خوانيد تجربة شخصي حضور من است بر سر كلاس يكي از هنرمندان طراح گرافيك ايران ـ كه در همان دهه‌ها آوازه یافت. در حقيقت دو سه سال پيشتر براي پاسخ‌گويي به خلجان ‌آن سؤال به تجربة آموزش مستقيم زير نظر قباد شيوا پرداختم. ايشان نه تنها براي غرض اصلي من انتخابی عالي بودند، بلكه از طرفی تجربة كاري و آموزشي او در امريكا، زيرنظر لوبالين و گليزر و دیگران، و از طرف دیگر خلق و خوی خاص او همچون صريح‌اللهجه بودن، سريع واكنش نشان دادن، تك‌رو بودن و هم شم هنري بسيار قوي، انتخاب‌هاي درست و بديع و از همه مهمتر شجاعت بسيار در طراحي كه كار او را گاه تا مرز انكار همة قالب‌هاي از پيش تجربه و پسند شده (به تعبير شوخناك خودش خل و چل بازي) پيش مي‌برد، از او شخصيتي ساخته كه بنا به ظرفيت طرف مقابل بسيار قابل استفاده است. </p>
        <p>آنچه در پي مي‌آيد سرفصل‌هاي يادداشت‌هاي پراكندة اين سالهاست كه اينك با همة تعجيل‌ها و كاستي‌ها به‌ صورت بسيار مختصر و با حذف عمده مباحث تحليلي هر يادداشت عرضه مي‌شود. اميدوارم خوانندة محترم به غرض اصلي نگارنده در انتزاع خصایص نگاه آموزشي شيوا و شايد هم‌دوره‌ایهاي او پي‌برد. نكتة ديگری هم اضافه كنم و آن اینكه هدف من هرگز تعميم نظر يك شخص به جاي همه افراد يك دوره نيست، بلكه تنها كوششي است كه از طريق طرح نظرات يكي از آنان دربارة مباحث مختلف برای نزدیک شدن به فضای کلی شکل دهنده هنرمندان آن دوره انجام شده است. از آنجا که دسته بندی این مقولات به بهانه نحوه آموزش قباد شیوا صورت گرفته و به اختصار و فشردگی بسیار ارائه می شود از ذکر نام و آرای سایر هنرمندان طراح محترم و تاثیرگزار همدوره او که حقی بزرگ در امر آموزش گرافیک و شکل گیری جریان های آن دهه ها دارند خودداری شد.</p>
        <p>1.جزميت آكادميك</p>
        <p>با تحليل گفتارهاي شيوا در مورد دستور زبان ديزاين و همچنين بسياري از هم‌دوره‌هاي او براحتي تأثير آموزه‌هاي وايمار و باوهاوس را مي‌توان مشاهده كرد. اين نگاه زبان بصري را شامل قواعد و اصول سازماندهي بصري مي‌داند كه به روابط خاص و ساختار عناصر بصري مي‌پردازد و در نهايت با  ساده شدن و تحويل (REDUCTION)  به نظم‌گرايي ميان فرمها و ساختارها اين زبان خصايص رياضي وار مي‌يابد. عينيت‌گرايي شديد اين نگاه بسيار خشك و غير قابل انعطاف است. خصوصيت كلي اين زبان رياضي وار باعث جامع شدن اين دستور زبان شده و از طرفي قدرت تحليل بالاي اين تحويل‌گرايي براي هنر جوياني كه طاقت از سر گذراندن كامل اين سخت‌ترين دوره گرافيك را دارند قدرت فوق‌العادهِ خرد كردن هر تصويري را به ارمغان مي‌آورد. اين نگاه با وجود حسن‌هاي فراوان قابل تجديد نظر است. چنانكه امثال شيوا هم به فراست دريافته‌اند  عمده محصول اين روش «گرافيك درست» است نه «گرافيك جذاب»؛ از اين‌رو شيوا برخلاف بعضي از هم‌قطارانش كه بويژه در مبحث آموزش نشانه همچنان بر هندسه درست تكيه مي‌كنند بدرستي تغيير مسير داده و در مسير خلق  فرم‌هاي تازه و جذاب به احساس دروني كه در اين قواعد غايب است روي مي‌آورد.  البته او براي اين ساختار اصولي رياضي‌وار گاه تعبير نامطلوب «گرافيك علمي» را   بكار مي‌برد كه از اساس غير قابل دفاع است  و گوياي منظور اصلي او نيز نيست.تأكيد شديد او و هم‌نسلانش بر فراگيري صحيح و سخت‌گيرانه اين دوره سازنده از عتاب‌هاي مشترك‌شان در كم‌سواد خواندن نسل‌هاي بعد پيداست.</p>
        <p>2.انعطاف تا آوانگارديسم</p>
        <p> با دستور زبان ديزاين مي‌توان محصولات مختلف گرافيكي مثل نشانه، پوستر، لي‌آوت و غيره را از حيث گرافيكي صحيح ساخت اما اين مرحله مقدماتي است و اثر گرافيكي بايد زيبا، جذاب و گويا (مطابق كاربرد وپيام)باشد. بويژه از چشم كساني چون شيوا كه ورودي بصري مردم شرق را زيبايي مي داند. در اين مرحله است كه محصور ماندن در آن قواعد آكادميك جايز نيست و هر تجربهِ تازه‌اي محترم است. شيوا مرز گرافيك را تا نزديكي انتزاع ترسيم مي‌كند و شايد تنها محدوديت تجسمي او انتزاعي نشدن كار گرافيكي است و جز آن هر كاري مجاز است. اين جمله نيز مثل بعضي سخنان ديگر او  بر خلاف معناي ظاهري‌شان بايد در بستر تعاليم او معنا شود تا منظور اصلي و عمدتاً درست او وضوح يابد. او براي گرافيك كاركرد ارتباطي قائل است و انتزاع خالص قابليت اين كاركرد را ندارد يا آنرا مختل مي‌كند. به همين دليل است كه در آثار او تجربه‌هاي تجسمي‌‌اي كه از استانداردها و قالب‌هاي معمول عدول كرده‌اند زياد ديده مي‌شود. استفاده از مواد و اشيا گوناگون و شلوغ‌كاري و به تعبير خود او ديوانه بازي در تجربه فرم و رنگ همه در اين مرحله از آموزش بسيار محترم و ارزشمندند. بواسطه همين نگاه، طنز پاپ آرت و هيجان اكسپرسيونيسم در كارنامه او ديده مي‌شود علي‌رغم آنكه او نيز همچون همه‌ِ هم‌دوره‌هايش يا نخواستند يا نتوانستند - و اولي تر توصيه‌ هم نكردند- كه درسلك هيچ مكتب هنري يا فكري مشخصي  به بسط تئوري خاصي بپردازند الا طرح بحث«گرافيك ايراني».</p>
        <p>3.گرافيك ايراني</p>
        <p>شايد مهمترين خصلت عام هنرمندان و متفكران دهه‌هاي 40 و 50 اشتراك در «گفتمان هژمونيك هويت سازانه در پارادايم مدرنيسم» بود- !تعبير طنزآلود (من) برساخته شده از اصطلاحات تازه وارد مكاتب غربي در جرايد!!!- مفهوم «گرافيك ايراني» توسط هنرمندان گرافيك آن دوره با شور و حرارت و رقابت فراوان بكار گرفته شد و تا امروز در طول چند دهه بعنوان مهمترين مسأله گرافيك ما باقي ماند. اين مفهوم با تكيه بر هويت‌گرايي والگو قراردادن موفقيت طراحان صاحب سبك كشورهايي چون ژاپن و لهستان سعي در ايجاد گرافيكي با مختصات ايراني در عرصه بين‌المللي كرد. آنها مي‌خواستند در عرصه جهاني گرافيك، بين آثار خود و هنرمندان كشورهاي ديگر تمايز‌آفريني و مرزسازي كنند و براي دست‌يابي به اين انفكاك، در ابتدا به نشانه‌هاي بصري فرهنگ سنتي ايران رجوع كردند. از همين رو از يك طرف به مشكلات تقابل سنت و مدرنيسم برخوردند و از طرف ديگر با گذشت زمان و تكراري و بي‌معنا شدن رجوع خام به نمادهاي گذشته بيشتر به نحو سلبي سعي در تبيين گرافيك ايراني كردند(چه چيزي تقليدي يا تكراري است يا ايراني نيست.) نكته مشترك و عجيب اين هنرمندان آن است كه در طول  تمام اين سالها  علي‌رغم سخن گفتن از زيبايي‌شناسي ايراني(aesthetics)هيچ‌كدام‌ بحثي پژوهشي/ آموزشي فراگير و جدي درباره امكان زيبايي شناسي ايراني و خصائص آن لااقل با محوريت كاربرد در گرافيك (ايجابي) به عنوان مبنايي راه گشا  و عملي در گسترش مدعاي خود ارائه ندادند. آيا آزمودند كه ممكن نيست؟ آنچه رخ داده معرفي يا استفاده از نقوش دوره‌هاي مختلف هنر ايران و يا وام‌گيري آراي بعضاً نادقيق و احساسي مستشرقان درباره نگارگري ايراني  بوده است. از طرف ديگر با گسترش تئوري‌هاي پست مدرن و گفتمان جهاني‌شدن، از يك سو دفاع از هويت‌ سازي‌هاي جهان‌سومي‌ها /جنو‌بي‌ها كه از سر ضعف و سنجش دايم خود با غرب سعي در تمايزسازي دارند دشوار شده و از سوي ديگر با تعريف هنر جهاني بر پايهِ تأكيد بر فرديت هنرمند و نه  خاستگاه فرهنگي  و جغرافيايي او حتي موفقيت‌هاي جهاني (جشنواره‌اي) آثار هنري‌اي كه صرفاً با استفاده از عناصر فرهنگ‌هاي سنتي گذشته يا جغرافياي فرهنگي ناشناخته براي غرب  توسط غربيها برگزيده شده اند به‌عنوان بازي خوردن در يك طرح ايدئولوژيك و انحرافي مخدوش شده است. طراحان گرافيك آن دوره با قدم‌هاي محكم و موفق اوليه قاطعانه از هويت متعالي ايراني سخن گفتند اما بعد از گذشت چند دهه  تني چند از همان‌ها با پذيرش تشويش و اختلاط در هويت امروزي، هر هنرمند ايراني و اثرش را لاجرم  داراي هويت ايراني دانستند!  صورت مسأله مهم‌ترين مسأله گرافيك ايران به همين سادگي توسط بانيان آن كمرنگ مي‌شود؟! به زعم نگارنده شيوا و هم‌دوره‌هاي او تمام سعي و همت و استعداد خويش را در پيش‌برد اعتلاي رشته خويش با طرح و دفاع از گرافيك ايراني  بكار بستند والبته هم اعتبار و موفقيت‌هاي متعدد به ارمغان آوردند و هم ضعف‌هاي پروژه مهم‌شان را در زمان حيات خويش ديدند؛ لكن نسل‌هاي بعد نه تنها جز در مسير طي شده آنها گام برنداشت بلكه در حد حاشيه‌نويسي هم به تبيين مسأله آنها نپرداخت. ايراد از استادان بود يا شاگردان؟ متأسفانه ايجاز مخل معنا مي‌شود و در اين مجال اندك نمي‌توان جزييات دقيق آرا و آثار و كارنامه صادقانه تك‌تك هنرمندان مؤ ثر در اين پروژه را ارائه و پس‌زمينه فكري و چالش‌هاي تئوريك آن را تحليل كرد. اين فصل مهم را به ذكر اين نكته به اجبار كوتاه مي‌كنم كه دقيقاً همان رويكرد سلبي -كه چه چيزي ايراني نيست باعث شد آن طراحان خود را با سبك‌هاي مختلف گرافيك جهان و تاريخ ويژه آن -حتي از نزديك- بيشترآشنا كنند تا بتوانند با قدرت بيشتري  به هنرجويان و درآثار خود نشان دهند كه چه چيزهايي متعلق به فرهنگ ما نيست.</p>
        <p>4. تجربه شخصي تاريخ گرافيك</p>
        <p>چنانكه اشاره شد پروژه گرافيك ايراني از مهمترين ارمغانهايي كه داشت اشتياق بيشتر به شناخت سبك‌هاي مختلف گرافيك روز دنيا بود. البته با شكل‌گيري رسمي رشته گرافيك به صورت آكادميك اين شناخت لاجرم عميق‌تر و وسيع‌تر شد اما چندين دهه طول كشيد تا حداقل منابع آموزش لازم در اين زمينه فراهم شود. نميدانم آيا از آنجا كه طراحاني چون شيوا ابتدا نقاشي مي‌كردند و بعد به گرافيك روي آوردند اين آموزه مهم نقاشان را كه&quot; هنر را بايد در مواجه مستقيیم با طبيعت و تجربه مستقيم و شخصی تاريخ آن(سبک ها) فراگرفت &quot;  به خصلت آموزشي خود پيوند زدند يا علتي ديگر هم در كار بود. همهِ آنها  نيزدر دوران اوليه كار خود با نگاه به سبك‌هاي مختلف گرافيك آثاري را خلق كردند كه در حكم مشق آنها بود. خاطرهِ شخصي من  هم خالي از لطف نيست كه در نيمه دوم دهه هفتاد شمسي كه هنوز به گرافيك جدي نيانديشيده بودم تك شماره‌اي از مجله ژاپني IDEA   بدستم رسيد  كه در چند صفحه آثار خارق‌العاده تادانوري يوكو كه تجربه‌هايي با گرايش پاپ‌آرت بود (آثاردوره بعدی و مشهور سبك شخصي او نبود) در آن ديده مي شد. براي من كه در همان سالها به نقاشي قاجاري و قهوه‌خانه علاقمند شده بودم تجربه وي بسيار گيرا بود. نزديك به يك دهه بعد و بعد از چند سال كار وشناخت بهتر جنبش‌هاي هنري جهان و دنبال كردن جريان‌هاي  ناييو در ايران در كلاس پوستر با قباد شيوا سخن از گرايش‌هاي ناييو و گاه پاپ در آثارش رفت و من از يوكو ياد كردم كه او با آن نشاط ذاتي بيرون رفت و با كتابي بزرگ از آثار يوكو برگشت! كتابي كه او دهه هفتاد ميلادي خريده بود! شناخت آثار پيتر مكس با آن رنگ‌هاي تند و حروف مواج آرنوو(art nouveau) و جريان پوسترهاي وهم‌زا     (psychedelic) و راك و... بعد از يوكو براي شناخت بهتر گرايش‌هاي مختلف پاپ آرت با او ادامه يافت. البته متاسفانه مطالعه تاريخي آثار گرافيك  در محيط ما روشي شخصي است و نظم و منطق آموزشي ندارد.اما دعوت هنرجو به ديدن، شناختن، اقتباس‌كردن و سپس درگذشتن از همه تجربه‌هاي پيشين و به من اصلي خويش برگشتن دستور كار نانوشته آموزش پوستر بود.گفتن ندارد كه گرته‌برداري سطحي (در فرم) يا برگرفتن سهل‌انگارانهِ خصائص ويژه و ابداع شخصي يك طراح - نه يك مكتب و جريان - و دردام تقليد يا تكرار ظاهر درافتادن و بي‌اعتنا به روش هنري و علل اجتماعي و تاريخي شكل‌گیري بعضي ‌قالب‌ها از آنها كپي!‌كردن آفاتي است كه در صورت يلخي بودن روش مطالعه/آموزش اين‌چنين گمراهي هنرجو را درپي دارد. اين روش تعليم ويژگي مهم ديگري نيز به هنرجو مي‌بخشد كه باز هم قدرت تحليلي آثار گرافيكي است اما اين‌بار با رويكرد تاريخي و سبك‌شناسانه. آن كه از اين مسير(و نه فقط با تك نگاهي به كتاب‌هاي خارجي و نمايشگاه‌ها) بتواند تبار، اصالت و روابط بين آثار، سبك‌ها، هنرمندان و نسل‌هاي مختلف را دريابد اگر هم قادر به فراگذشتن از آنها نباشد، قدرت شناخت منشأ آثار طراحان را درمي‌يابد و با ديدن يك اثر نه چنان ذوق زده مي‌شود كه آن را شاهكار و خلاقيت محض بداند و نه حتماّ‌! قبلاً ! آن را (البته اغلب شبيه‌آن‌را )!!! در جايي و بين آثار كسي ديده است! آفتي كه شخص شيوا در آموزش بسيار بدان حساس است، هرچند اين‌روزها حساسيت او بيشتردر آموزش رسانه بودن گرافيك است.</p>
        <p>5.هنر يا رسانه</p>
        <p>تقسيم گرافيك به «هنر گرافيك» (graphic art) كه در حقيقت شامل همه «هنرهاي تجسمي»  (visual arts)  دوبعدي مي‌شود كه بالذات مقصود نيستند و براي مقصد مشخصي (چاپ، تزيين وغيره) بكار گرفته مي‌شوند مثل رشته‌هاي تصويرسازي و چاپ‌دستي، و «گرافيك ديزاين» (Design) كه با تأكيد بر مفهوم ديزاين (طرح ايده) به سازماندهي عناصر بصري براي كاربرد مشخص مي‌پردازد، تقريباً مورد اجماع طراحان آن دوره است. در حقيقت تفكيكي كه مقارن انقلاب صتعتي بين هنرهاي كاربردي و هنرهاي‌ زيبا انجام شد با تكيه بر كنش ارتباط بصري گرافيك -به‌عنوان كاركرد ذاتي‌اش- اينجا هم لحاظ شد. از اين رو با طرح اصطلاح جديد  communication art & design هيچ تغييري در جنس تمايز هنر و گرافيك در نظر اين نسل رخ نداد. ضرورت كارايي ارتباطي بيش و پيش از هر چيز در گرافيكي بودن يك اثر مطمح نظر است. از اين‌رو بويژه با بروز جريان‌هايي كه گرافيك را عين هنر مي‌دانند تأكيد بر جنبه كاربردي و ارتباطي گرافيك در گفتار و دوره‌هاي آموزشي اين اساتيد بسيار بيشتر شده است.در اينجا لازم مي‌دانم در نسبت بين هنر و گرافيك از نظر قباد شيوا به اصطلاح «گرافيست مؤلف» كه بارها از سوي او شنيده شده (نميدانم اين اصطلاح  چه نسبي دارد و از چه زماني باب شده؟ آيا متناظر با بحث‌هاي داغ سينماي مؤلف/تأليفي در گرافيك هم تقليد شده؟) اشاره كنم. او معتقد است اكثريت طراحان گرافيك در جهان متخصصاني همچون ساير متخصصان غير هنرمند هستند كه حرفه‌شان شغلي‌است مانند بقيه و ميزان خلاقيت طراح صرفاً در خوش‌سليقگي و استادكاري‌هاي فني او خلاصه مي‌شود و حاصل كارش تنها برطرف ساختن سفارش و رضايت كارفرما و جامعه است.اما عده‌اي ديگر از طراحان كه به نسبت دسته اول بسيار بسيار كمترند بعلت نفوذ آثار گرافيكي در جامعه آن را پايگاه مناسبي براي تبلور فرهنگ بصري و رسالت هنري مي‌دانند و معمولاً با دوري از كليشه‌هاي رايج دسته اول به ابداع و نوآوري پرداخته و باعث خلق بيان بصري ويژه جامعه و فرهنگ خويش مي‌شوند. آيا آموزش تنها مكلف توليد اين دسته طراحان است؟ و آيا  اساساً مي‌توان به ديگران سبك خاص و ويژه شخصي ياد داد؟ و يا بايد تنها بيان و سليقه خاص خود را به‌عنوان استاد مؤلف ترويج كرد؟</p>
        <p>6-قالب‌زني يا پرورش با آموزش روش</p>
        <p>يكي از بهترين خصلت‌هاي نگاه آموزشي شيوا جنس تمرين‌هاي ارائه شده در هر زمينه است. سواي هدفمند و روشمند بودن آنها نكته مهم در آن است كه هرگز اين تمرين‌ها جهت‌دار به سمت سليقه‌ و خصائص معرف آثار شخص شيوا هدايت نمي‌شوند و تنها روش و نتيجه آنها مهم است. به زبان ساده‌تر آموزش به گونه‌اي نيست كه  خواسته يا ناخواسته در نهايت شيواي كوچكتر توليد شود! آنچه كه او دوست دارد يا بلد است آموزش داده نمي‌شود  بلكه آنچه  طرح درس و سيستم آموزشي نياز دارد و براي هنرجو مفيد است ارائه مي‌شود. اهميت اين نكته  كه در كار آموزشي اكثر هم‌دوره‌هاي وي نيز مشهود است؛ هنگام مقايسه جنس اين تمرين‌ها و خروجي‌هاي آن با ديگران بوضوح درخشان مي‌شود. </p>
        <p>مسلماً جهت‌گيري اوليه اين سيستم، آموزش توانايي توليد گرافيك درست، با كاربرد ارتباطي مناسب و هماهنگ با موضوع و سفارش است و در نتيجه براي تربيت طراحان اكثريت! بسيار مطمئن و كاراست. اما نكات نغزي كه با تأكيد بر عدم تكرار و رضايتمندي سريع و توصيه به تجربه‌هاي تازه و بديع، شناخت و بكارگيري‌ فرهنگ و هنر ايراني و بازگويي خصائص طراحان مهم تاريخ گرافيك ارائه مي‌شود بسيار براي طراحاني كه سوداي بالاتر دارند غنيمت است.نكته مهم ديگر بيشتر ناظر به روشي است  كه اين روزها معمول شده و طي آن هر طراح تنها با انتخاب استيل خاصي در بكارگيري‌ يك ‌نوع فونت، ترفندهاي نرم‌افزارانه ثابت، پالت ويژه و محدود رنگ و استفاده از بافتي لايتغير! و... و تكرار نامناسب و بي‌وجه آنها براي هرمحصول و موضوع،  سعي در ساخت زبان خاص و اعلام سبك شخصي خود دارد! در اين سيستم آموزشي كه تأكيد اصلي بر هماهنگي اثر با موضوعات مختلف و بيان ارتباطي صحيح آن است حتي در حد امكان نظري هم تأييد روش فوق ممتنع است و از طرف ديگر عملاً هم با حضور معلماني چون شيوا كه اصل روش ياد شده را كاملاً بي معني مي‌دانند شكل گيري تصور انعطاف در برابر اين فرماليسم محض محال به نظر مي‌رسد. سخن لو چي-آي- چه نشان مي‌دهد كه اين معضل تنها گريبان طراحان اين ديار را نگرفته است:&quot;بعضي مي‌پندارند كه داشتن يك متد كار افتخار است؛ و بعضي ديگر نداشتن يك متد كار را افتخار مي‌دانند.نداشتن متد بد است؛ تمركز كامل بر يك متد بدتر از آن.هركس بايد ابتدا قوانين را مشاهده  و بررسي كند  تا آنها را به روشي زيركانه تغيير دهد. هدف از داشتن يك متد اين است كه در نهايت چنان به نظر برسد كه شخص هيچ متدي ندارد&quot;.</p>
        <p>7- فرماليسم يا معناگرايي</p>
        <p>تقابل فرم و محتوا را در طول تاريخ هنر و فلسفه بررسي و دنبال كردن بحثي است مفصل و البته بسيار سخت.اينكه دقيقاً اين تمايز دوآليستي مبتني بر چه نگاه فلسفي‌اي بود و چگونه در هنر بكار گرفته و تحليل شد و كي نظريه‌هاي رقيب تا حد بدر كردن آن  از ميدان قوت گرفتند خارج از چارچوب محدود اين گفتار است. تنها بايد به اين نكته تأكيد كرد كه در اين سيستم آموزشي فرم بايد متأثر از محتوا باشد. در جقيقت فرماليسم از نظر آنان حاوي معناي منفي‌اي است كه در آن تنها به كمك قراردادهاي بصري جلوهِ صوري اثر بارز مي‌شود، حال آنكه اين قراردادها معطوف به محتواي معيني بايد شكل بگيرند. در طول تاريخ گرافيك بودند جرياناتي كه به عدم تفكيك محتوا از فرم معتقد بودند، كساني چون آپريل گرايمن كه با اقتباس از ويتگنشتاين در آثارش نشان داد تصوير در پيش زمينه هست اما مفهوم در پس زمينه. يا طراحان ممفيس (Memphis style) -طراحان پست‌مدرن در آغاز دهه 80  كه به نظر مي‌رسيد اخلاق منطقي جنبش طراحي مدرن را با فرم‌هاي هوسبازانه به تمسخر گرفتند-كه اعلام كردند  فرم از كاركرد تبعيت نمي‌كند. پوزخندي كه شيوا و طراحاني چون او هرگز تاب نمي‌آورند و لااقل در ايران -به علت بيش از حد سطحي و اطواري بودن جريان مقابل -تا امروز هميشه دست‌پر و پيروز در آوردگاه تئوريك از آن آنان بوده‌است. مسلماً در نگاه آموزشي هم از نظر اين گروه طرف مقابل جز هرج و مرج در جامعه هنرجويان گرافيك ايران چيزي نيافريده و با تعبيرات و گاه ادعاهاي خام و ارجاعات دهشتناك آنها به آثار بعضي فلاسفهِ غربي يا عرفاي شرقي  چنان اوضاع از حيث تئوري به نفع جريان سابق درآمده كه بعيد است به اين زودي‌ها بشود از تئوري‌هاي پست‌مدرن در گرافيك ايران دفاع كرد. </p>
        <p>نمي‌توان از آموزش گرافيك سخن گفت اما به نقش رايانه و تحول و تأثير شديد آن بر گرافيك اشاره نكرد اما از آنجا كه به پاره‌اي گفتارهاي ديگر در خصوص خصلت‌هاي اين سيستم آموزشي به علت محدوديت  اشاره نمي‌شود و از طرف ديگر در خصوص رايانه نظرات اين نسل در همين اواخر بسيار منعكس شده به كليات ارائه شده بسنده مي‌شود. در پايان به خاطر كاستي‌ها و تعجيل‌هايي كه بر اين قلم رفت از صاحب‌نظران عذرخواهم و همچنين فروتنانه يادآوري مي‌كنم كه بويژه در مبحث گرافيك ايراني نه تنها حق مطلب بلكه حتي طرح بحث هم  به ‌علت فشردگي اجباري آنچانكه در خور و مورد نظرنگارنده بود صورت نگرفت و از طرف ديگر به نام  و نظرات و كوشش‌هاي بزرگاني چون استاد جوادي‌پور و استاد بريراني و ساير طراحان متقدم در شكل‌گيري پيش درآمد مفهوم گرافيك ايراني اشارتي نشد و از ذكر تك‌تك آراي هم‌دوره‌هاي آقاي شيوا نيز به علت امكان جمع كردن بحث در حدي كه مشاهده كرديد خودداري شد. بزرگاني چون مرحوم مميز و آقايان مثقالي، احصايي و... حتي بعضي طراحان محترم بعد از آنها كه بي ذكر نظراتشان اين بحث قطعاً ناقص است.</p>
      </div>
      <div id="assay-footer-holder">
        <div id="assay-footer-content-holder"><h1>محمد فدائی</h1></div>
         <div id="assay-footer-navigation-holder">
          <div id="btn-right-holder"><a href="moghadameh.html" title="back"><img src="../images/btnright.png" width="6" height="12"></a></div>
          <div id="btn-menu-holder"><a href="index.html" title="menu"><img src="../images/menu.png" width="16" height="12"></a></div>
          <div id="btn-left-holder"><a href="injasoese.html" title="next"><img src="../images/btnleft.png" width="6" height="12"></a></div>
          <div class="fixer"></div>
        </div>
        <div class="fixer"></div>
      </div>
    </div>
  </div>
</div>
<div id="footer-holder">
 
</div>
</body>
</html>
