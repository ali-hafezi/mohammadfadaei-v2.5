<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<meta http-equiv="Content-Type" content="text/html; charset=utf-8">
<title>طراحی روی جلد کتاب محمد فدایی</title>
<meta name="keywords" content="mohammad fadaei,محمد فدایی , graphic group, فدایی,mohammad,mohamad,fadaei,محمد,fadaee">
<meta name="description" content="در مورد طراحی روی جلد کتاب ایران امروز باید از دو منظر صحبت کرد؛ یک سوی ماجرا ناظر به اتفاقات هنری در سطح کار طراحان حرفه‌ای و هنرمند است که در این بخش اتفاقا عملکرد طراحان گرافیک ایران بسیار چشمگیر است و سوی دیگر ماجرا را باید در بدنه بازار نشر و کارهای معمول و متداول جستجو کرد.">
<link href="../styles/reset.css" rel="stylesheet" type="text/css">
<link href="../styles/style.css" rel="stylesheet" type="text/css">
<link href="../styles/page-style.css" rel="stylesheet" type="text/css">
</head>

<body>
<div id="main-holder">
  <div id="header-holder">
    <div id="logo-holder"> <a href="../home.html"><img src="../images/logo.png" alt="AAohamad Fadaei" title="AAohamad Fadaei"></a> </div>
    <ul>
       <li><a href="../Calligrapher-at-Works/Calligrapher-at-Works(1)-Ultimate-Situationl.html">Calligrapher-at-Works</a></li><li><a href="../artwork/index.html"
>Gallery</a></li>
      <li><a href="../Design/graphic-design.html">Design</a></li>
      <li><a href="../Me-Contact.php">Contact-Me</a></li><li><a href="../biography.html">Biography</a></li>
      <li><a href="index.html" style="color:#fff;">Word</a></li>
      <div class="fixer"></div>
    </ul>
  </div>
  <div id="content-holder">
    <div id="assay-holder">
      <div id="assay-head-holder">
        <h1> اصول و زیبایی‌شناسی برآمده از آن در خوشنویسی </h1>
      </div>
      <div id="assay-content-holder">
     <p>برای فهم دقیق خوشنویسی از بازخوانی و بازیابی مفاهیم، اصطلاحات و معیارهای ارزشیابی آن در بستراصلی‌شان گریزی نیست. بدون روشن ساختن معنای مفاهیم اصلی نظام خوشنویسی و دریافتن ساختار زیبایی‌شناسی تاریخی آن، نمی‌توان به بررسی دوره‌های مختلف و یا ارزیابی آثار خوشنویسی پرداخت و یا از نسبت خوشنویسی با هنرمعاصر پرسید و به نقد وضعیت حاضرش نشست. به نظر می‌رسد پیش از هر کاری ما به بازخوانی جدی و انتقادی باورها، ارزش‌ها و مفاهیمی که حول مفهوم خوشنویسی تنیده شده است نیازمندیم(1). از این منظر پرداختن به کانونی‌ترین مفهوم خوشنویسی یعنی اصول ضروری است.</p>
     <p>در رساله‌های خوشنویسی از خط به ‌عنوان علم، فن یا صنعت یاد شده‌است.(2) این علم بر محور مفهومی به‌نام اصول گرد‌ می‌آید که مهم‌ترین مفهوم نظری خوشنویسی است (3). اصول نه تنها از مهمترین عوامل برسازندۀ مفهوم مکتب (4) است بلکه نظام زیبایی‌شناسی خوشنویسی هم با همۀ گوناگونی‌‌ها و دگرگونی‌هایی که در سیر تاریخی خود پذیرفته، زیر نفوذ و بر گرد آن بوده است. به‌ویژه امروز که خوشنویسی یادآور سنت است، و تصور می‌شود از ابتدا کلیتی یک‌دست و بی‌منفذ و با ارزش‌هایی ثابت و مفاهیمی بدون تغییر بوده است و اصول ازلی و ابدی این "هندسۀ روحانی" (5) ناگهان با هنر زمینی و انسان و تاریخ مواجه شده است(6). مسلم است جهانی که خوشنویسی بمثابۀ هنر در آن شکل گرفته (جهان اسلام) و آثار خوشنویسی در آن پدید آمده‌اند نقشی اساسی در شکل‌گیری این هنر و آن آثار داشته‌است و البته وابستگی آثار هنری به فرهنگ‌هایی که در آن پدیدار شده‌اند امر نامشهودی نبوده و شاهد آن کتاب‌های بسیاری از مستشرقان است که در سبک‌ آثار معماری و کتاب‌آرایی ما، فرهنگ دوره‌های مختلف تاریخی را نشان داده‌اند. اما حضور تاریخ در خوشنویسی آن‌چنان که در مفهوم تاریخمندی و نظریه‌های تاریخی‌نگرانۀ جدید مورد نظر است بسیار پیچیده تر از آن نوع فهرست‌نگاری‌های تاریخی و دسته‌بندی‌های سبک‌شناسانۀ گذشته است(7). در حقیقت حتا اگر بر خلاف نظریه‌های امروز که برای هنر، ذاتی غیرتاریخی و جهان‌شمول تصور نمی‌کنند، برای خوشنویسی تعریف واحد و ذاتی مشترک در همۀ اعصار قائل شویم و زیبایی‌شناسی آن را بر مبنای امر مقدس و فراتاریخی تعریف کنیم؛ باز هم خوشنویسی در مقام فعل یا اثر انسانی، تاریخمند است و ناگزیر باید روشن کنیم خوشنویسان در دوره‌های مختلف به چه چیز یا به چه چیزهایی خوشنویسی می‌گفته‌اند و چه ملاک‌هایی برای ارزش‌گذاری آثارشان داشته‌اند و در ابتدا چه مبانی‌ای بر گزیده‌اند و در طول دوره‌های مختلف تاریخی و یا با تفاوت جغرافیا چه تغییراتی در فهم آنها از این مبانی و نظام ارزش‌گذارانۀ آن رخ داده است(8).   </p>
     <p>برای درک بهتر این‌که چطور هنر خوشنویسی در سیر تاریخی خود در فرهنگ اسلامی شکل می‌گیرد ومتناظر با اندیشه‌های فلسفی یا کلامی وعرفانی، مکتب‌های ادبی و جریان‌های اجتماعی مختلف رنگ‌های گوناگون می‌پذیرد و قابلیت پذیرش انواع دگرگونی‌ها را می‌یابد، ابتدا سیر تاریخی و تطور مفهوم اصول که از مهمترین اجزا و بلکه مبنای هنرخوشنویسی است را بررسی می‌کنیم. و سپس به نظام زیبایی‌شناختی و معیارهای ارزشیابی برآمده از اصول در تاریخ خوشنویسی خواهیم پرداخت. منبع اصلی  این بررسی رساله‌های فارسی دربارۀ خوشنویسی است که از اواخر قرن ششم و اوایل قرن هفتم تا دورۀ صفویه که اوج درخشش خوشنویسی به‌خصوص در خط نستعلیق است به یادگار مانده است. البته رساله‌های اندکی هم از دورۀ قاجار وجود دارد که در کنار پاره‌ای از نوشته‌های معاصرین هرجا که لازم بوده به آنها مراجعه شده است. از آنجا که بیشترمطالب اصلی بخش مورد نظر ما، که در رساله‌ها و کتاب‌های عربی باقی مانده ازقرن‌های نخستین یا میانه وجود داشت، در رساله‌های فارسی نقل شده بود از پرداختن به آنها و تفصیل خارج از حوصلۀ این مقاله خودداری شد.(9)  </p>
     <h2>1</h2>
     <p>قدیمی‌ترین متن فارسی دربارۀ خوشنویسی بخشی است از کتاب راحة الصدور و آیة السرور (محمد بن علی راوندی، تألیف 603ق) به نام  فی معرفة اصول الخط من دائرة و النقط؛ در این فصل کتاب چنان‌که از نامش پیداست برگرفتن همۀ اشکال هندسی و ارقام (صفر و یک) و حروف از دایره و نقطه مبنای علم خط عنوان می‌شود و اعداد یک تا نه "اصول" و اعداد جُمل "اصول خط"  و همه از شعب علم خط خوانده می‌شوند. مؤلف در اعتراض به بعضی که گفته‌اند شکل حرف سین باید از روی شکل دندانه‌های ارۀ درودگری نوشته شود، می‌نویسد"خط منسوب است،از آن گفته‌اند که هر حرفی بدان دیگر نسبتی دارد به نسبت خطوط استادان متقدم چون ابن‌البواب و ابن‌مقله"  و پیشنهاد می‌کند "نسبت سین از سر ب و ت و الف برگرفتن اولیتراست که از ارۀ درودگری". (مایل‌هروی،6)  بنابراین مراد از "منسوب" بودن خط از نظر مؤلف آن است که شکل همۀ حروف باید مبتنی بر شکل حروف ساده‌تر باشد، که شکل آنها هم بنا به روش قدما از نقطه و خط  طراحی –ساخته و متناسب- شده است و در نتیجه در این معنا رابطۀ مستقیمی بین اصول خط و دایره و نقطه شکل می‌گیرد.(10)</p>
     <p>بیش از یک قرن بعد، در اولین رسالۀ مستقل در خوشنویسی به نام آداب خط (عبدالله صیرفی، زنده در 744ق) ضمن تصریح آشکار معنای پیشین، اصول در معنای دیگری هم به‌کار می‌رود. "پس اصول آن است که ابن مقله وضع کرده‌است بر دایره و نقطه، و به شش نوع نسبت نموده و نهاده لفظاً و معناً، و اصل خط را از نقطه گرفته‌اند." (همان،20)  و سپس در ابتدای باب دوم "در ذکر اصول و بیان حد هر حرفی از حروف مفرده" می‌نویسد "مجموع اصول و فروع خط را قبلة‌الکتاب جمال‌الدین یاقوت –علیه‌الرحمة- در یک بیت گفته است:</p>
     <p>اصولٌ و ترکیبٌ، کُراس و نسبة</p>
     <p>صعودٌ و تشمیرٌ، نزول و ارسال"(همان،22)</p>
     <p>ذکر صریح اجزای اصول و فروع خوشنویسی نخستین‌بار در رساله‌های فارسی در این رساله است که تا قرن‌ها بعد در انواع تقسیم‌بندی‌ها و به انواع سلیقه‌ها عرضه می‌شود. چنان‌که پیداست در این نقل قول تعریف دقیقی از تفاوت اصول  با فروع به دست داده نمی‌شود و یا مشخص نمی‌شود که کدام جزء از اصول است وکدام از فروع و آیا در موارد هشت‌گانه، هفت جزو فروع‌اند و یکی اصول؟(11) اما از مطالب همین رساله برمی‌آید که اصول در معنای اولیۀ خود به وضع خط بر دایره و نقطه که به ابن‌مقله نسبت داده می‌شود تعبیر می‌شود و در این معنا اصول به عنوان پایۀ مشترک همۀ خطوط (اقلام سته) است. این در حقیقت همان اصل بنیادین خوشنویسی اسلامی/عربی/ایرانی است که در طول دوره‌های مختلف تاریخ خوشنویسی به‌صورت نظری و عملی گسترش می‌یابد و سازندۀ دستگاهی جامع با زیبایی شناسی‌ای پرورده و ویژه می‌شود. (12) اما با توجه به شعر منتسب به یاقوت مستعصمی (تولد حدود 610) که در زمان او دست‌کم اقلام سته به هویت و شخصیت مستقل خود دست‌ یافته بودند و زیبایی‌شناسی آنها از حالت ابتدایی خارج شده بود به نظر می‌رسد اصول معنایی جزیی و خاص‌‌تر از معنای اولیه خود نیز یافته است و در حکم قواعد ممیزه و ضوابط مقیده‌ای است که هر یک از انواع خطوط را شامل است . چنان‌که خط محقق و ثلث بخاطر نقطه‌گذاری‌های متفاوت در حد و اندازۀ حروف دارای اصول متفاوت قلمداد می‌شوند، حال آنکه همان خط‌ها با خطوطی از اقلام سته که تنها در پاره‌ای از ظرایف و اندازۀ قلم تفاوت دارند دارای اصولی واحدند. اصطلاح اصول در این معنا بارها در این رساله به‌کار رفته است به عنوان نمونه:" اصول محقق و ریحان یکی است و اصول ثلث و نسخ یکی است" و "و هریکی را قاعده و اصول نهاده‌اند که بدان اصول از اصول دیگر خطوط ممتاز باشد" و "الف محقق هشت نقطه است... اما اگر زیادت کنید از اصول خارج باشد".(همان،22-20)</p>
     <p>در دومین رسالۀ کهن فارسی به نام تحفة‌المحبین (یعقوب بن حسن سراج شیرازی،تألیف 858 ق) همین معنای خاص‌تر ضمن اصطلاح تازۀ "خطوط اصول" یا "خط اصول" (13)در وصف اقلام سته از قول روزبهان خطاط شیرازی (بقلی) نقل می‌شود. "ابن‌بواب نظر کرد و در خط ابن‌مقله این شش نوع اصول یافت و در ازاء هر نوع قلمی وضع کرد و هر قلمی به اسمی موسوم گردانید"(سراج شیرازی،125) همچنین برای نخستین بار در این رساله از اصول نستعلیق سخن می‌رود و تصریح می‌شود "اصول این خط مطلقاٌ حکم اصول ثلث دارد." (همان،93) به نظر می‌رسد با توجه به تفاوت‌های آشکار صورت ظاهری اشکال حروف در ثلث و نستعلیق، مشترک دانستن اصول این دو خط به سبب قول مشهور ارتباط نسخ و نستعلیق است، منطقی است وقتی که ثلث و نسخ اصول مشترک دارند، نستعلیق هم که بنا به مشهورات از نسخِ تعلیق و یا ایجاد دور بیشتر در نسخ زاییده شده است، با ثلث در اصول مشترک باشد. اظهار صریح اشتراک اصول این دو خط  در این رساله می‌تواند ما را در فهم معنای خاص‌تر اصول در این قرن و بعد از آن بیشتر یاری کند.</p>
     <p>مؤلف این رساله بنا به جهان‌شناسی و معرفت‌شناسی آن دوره تفسیر جالبی از وضع خط بر نقطه و دایره به دست ابن‌مقله ارائه می‌کند. به نظر می‌رسد این تفسیرمعنای اولیۀ مفهوم اصول را در آن سده‌ها برای ما روشن‌تر می‌کند. " در کلمات حکما بیان این معنی واقع است که "العالم کرة و الارض نقطة و الافلاک قسیّ و الحوادث سهام و الانسان هدف فاین المفرّ" مبنی بر قضیۀ "افضل الاشکال شکل المستدیر" ...ابن‌مقله... را به خاطر آمده که خط بر دایره وضع کند، آن طریق کوفی نقل با این طریق کرد که اکنون در میان است، تا مناسبتی با خلقت عالم که اصل همۀ اصول است داشته باشد." (همان،120)</p>
     <p>همچنین مراد از "منسوب بودن خط"  را که در نخستین متن فارسی دربارۀ خوشنویسی فارغ از هر تفسیری همچون یک مسألۀ فنی بیان شده بود، با تفسیری که دلالت بر پاره‌ای از باورهای صوفیانه یا اندیشۀ عرفانی در آن عصر دارد ارائه می‌کند:</p>
     <p> "یک نقطه الف گشت و الف جمله حروف</p>
     <p> در هر حرفی الف به وصفی موصوف" (همان،148)</p>
     <p>دربارۀ مفهوم اصول در تحفة‌المحبین دو مطلب قابل توجه دیگر نیز وجود دارد. نخست آن که برای اولین بار در رساله‌ای مکتوب از اختلاف نظر در "حد حروف" و در حقیقت در اصول به معنای قواعد هر خط سخن به میان می‌آید. مؤلف دربیان اختلاف آن‌که نوشتن الف به چند حرکت است و با بیان نظر متقدمان که  گفته‌اند به سه حرکت، می‌نویسد: "و به قول متأخران تصور این صورت خطاست. زیرا که قدما گردش قلم را حرکت فرض کرده‌اند"(همان،149) و مشخص می‌کند در آن دوره فهم از اصطلاح اصول در معنای خاص‌تر آن صورتی جزمی نداشته است و اختلاف رأی در آن مقبول بوده است.اما مطلب دیگراضافه کردن موارد تازه‌ای است به آن نقل قولی که پیشتر، از یاقوت مستعصمی دربارۀ مجموع اصول و فروع خط آمده بود: </p>
     <p>"چنین گفت یاقوت مستعصمی</p>
     <p> که در خط مرا هست شش چیز طور</p>
     <p>یکی ز آن سواد و دوم دان بیاض</p>
     <p> دگر ضعف و قوت دگر سطح و دور"(همان،177)</p>
     <p>نکتۀ بسیار جالب آن است که هیچ یک‌ از این "شش چیز" با موارد هشت‌گانۀ منقول از یاقوت مشترک نیست اما با اجزای دوازده‌گانۀ تحصیلی و غیرتحصیلی باباشاه اصفهانی که به آن خواهیم پرداخت مناسبت تام و اشتراک دارد.</p>
     <p>در رساله‌های اوایل قرن دهم هم شاید مهمترین نکته دربارۀ اصول، آشکارگی اختلاف نظر در اصول به معنای خاص (قواعد خطوط) است چنان‌که در صراط‌السطور (سلطان‌علی مشهدی، تألیف 920ق) یکی از موارد هشتگانۀ یاقوت جزء اصول نستعلیق شمرده نمی‌شود:</p>
     <p>" نسخ تعلیق را مجو ارسال</p>
     <p> کاندرین باب هست قیل و قال" (مایل‌هروی،79)</p>
     <p>و یا در اصول و قواعد خطوط سته ( فتح الله سبزواری، تألیف پیش از930ق) اندازۀ طول الف نستعلیق بر خلاف قول مشهور و متداول 3 نقطه، به صورت 4 نقطه آموزش داده‌ می‌شود. (همان،137)</p>
     <p>اما از اواسط قرن دهم با رشد اندیشه‌های صوفیانه و ادبیات عرفانی و شکل‌گیری سلسلۀ صفوی بافته‌ها و پندارها و تغییرات و تحریفات خیال‌پردازانۀ متعددی در تعریف اصول وارد می‌شود. در رسالۀ رسم‌الخط (مجنون رفیقی هروی، زنده در951ق) در همین دوره، جایگاه "نقطه" در خوشنویسی که تا پیش از این در بستر باورهای صوفیانه تفسیر می‌شد، بر مبنای "وزن عروضی" در شعر فارسی تعریف می‌شود:</p>
     <p>"که در خط نقطه میزان است بی قیل</p>
     <p>چو اندر شعر افاعیل و تفاعیل"(همان،167)</p>
     <p>در این رساله مؤلف برای ارزیابی وزن هر حرف قانون خط را بنا به نقطه تعیین می‌کند وسپس مفهوم اصول را ذیل اصطلاح "خط اصولی" (14) بمثابۀ معیاری زیبایی شناسانه به‌کار می‌برد و متذکر می‌شود اگردر طراحی حروف تعداد نقطه (وزن) رعایت شود اما شکل حرف و خط، صاف نباشد بهتر از آنست که شکل حرف با خطی صاف باشد اما اصول در آن لحاظ نشود:</p>
     <p> "وگر وزنش بدین قانون نباشد</p>
     <p>ز نقصان و خلل بیرون نباشد</p>
     <p>ز صافی گر چه دلها را قبول است</p>
     <p>توان گفتن که این خط بی اصول است"(همان،167)</p>
     <p>همین مؤلف در رساله‌ای دیگر به نام سوادالخط ضمن آن‌که به تبع پیشینیان اصول نستعلیق را یک‌سر منتج از ثلث قلمداد می‌کند، نستعلیق را عروس ثلثِ مادر می‌خواند، که نشان می‌دهد در آن عصر چطور علی‌رغم اشتراک در اصول، تفاوت بیان‌های مختلف دو خط که هویت مستقل هر خطی را می‌سازد و در نگاه زیبایی شناختی بسیار اهمیت دارد، لحاظ می‌شده است.</p>
     <p>در نیمۀ دوم قرن دهم، در ادامۀ همان پندارها و تعبیرهای ذوقی و شخصی از تفاوت اصول و قاعده سخن به میان می‌آید و قاعده به ابن‌مقله و اصول به ابن‌بواب نسبت داده می‌شود. در رسالۀ قوانین‌الخطوط (محمود بن محمد، تألیف970-960 ق) آمده است: "و لطافت قلم و نازکی نه از اصول و قاعده است و اگر نه قاعده آن است که ابن‌مقله وضع کرده و اصول آن است که ابن‌بواب به نقطه تعریف کرده و نوشته".(همان، 198) آیا این تفاوت مثل بسیاری از ذوق‌ورزی‌ها و تفسیرهای برآمده از ادبیات عرفانی صرف بازی الفاظ است یا قصد جدی‌تری هم در میان است؟ ما پیش از این هم در رسالۀ آداب خط عبدالله صیرفی به کاربرد هم‌زمان اصول و قاعده برمی‌خوریم که البته به نظر می‌رسد نوعی "این‌همان‌گویی" است و قاعده تفاوت معنایی با اصول ندارد و منظور از بی‌قاعدگی، عدم رعایت اصول است : "چون کلمه نویسند اگر حرف آن را از یکدیگر جدا کنند مفردات آن در اصول بی‌قاعده نباشد و ضعیف نبود". این کاربرد مترادف اصول و قاعده در تحفة‌المحبین هم دیده می‌شود:" و در هر سه طبقه رعایت کرسی به نوعی نمایند که مخالف اصول و قاعده واقع نشود".</p>
     <p>اما در بررسی تفاوت معنایی یا مترادف بودن اصول و قاعده نزد قدما به نکته ویژ‌ه‌ای بر می‌خوریم. در رسالۀ قوانین الخطوط شرح داده شده است که عده‌ای خط را از دایره استخراج کرده‌اند به جهت آن‌که در حروفی مثل نون و جیم دور بر سطح غالب است؛ و بعضی دیگر حروف را از نقطه استخراج کرده‌اند چون در بعضی از حروف مثل الف و کاف سطح از دور بیشتر است(15) و سپس می‌نویسد: "آن که استخراج از دایره کرده اعتبار نقطه نکرده... حروفی که در دایره نموده‌اند بعضی بزرگ است و بعضی کوچک و به حساب نقطه راست نمی‌آید. این فقیر... این دو اصل را بر وجهی بیان خواهد کرد که تفاوت فاحش نباشد." (همان، 300) بنا به این توضیح با فرض تفکیک عمل ابن‌مقله (استخراج خط از دایره) و ابتکار ابن‌بواب (نقطه‌گذاری تعلیمی) شاید بتوان معنای محصلی از تفاوت بین اصول و قاعده نزد مؤلف به دست داد. آنچه این فرض را جدی‌تر می‌کند مطلبی است که از رساله‌ای با مؤلف دیگری در همان دوران به دست ما رسیده است. در رسالۀ خط و مرکب (حسین عقیلی رستمد‌اری، اواخر10ق) آمده است: "با آن که علی‌بن‌مقله از دایره کوفی بیرون برد و به دایره مغایر آن قرار داد اول کسی که تعلیم این خط نمود علی بن هلال بود...اصول ابن‌بواب بغایت ابین است و او به دایره و نقطه وضع نموده".(همان، 324) به نظر می‌رسد فارغ از تفاوت مفروض -و البته ناکارآمد- بین اصول و قاعده، آنچه بیش از هر چیز آشکار می‌شود آن است که تا اواخر قرن دهم، مفهوم اصول در معنای اولیه خود (وضع خط بر نقطه و دایره) معنایی ثابت و پایدار داشته و همچنین این اصطلاح در معنای خاص‌تر خود در حکم قواعد خطوط مختلف و مستقل همواره به‌کار می‌رفته و به صورت قراردادی ارکان و اجزای متغیر و مختلفی در طول سیر تاریخی خوشنویسی پذیرفته‌است؛ اما هرگز اصول در این معنای خاص نیز مفهومی جزمی و بدون اختلاف و غیر قابل تغییر نبوده است، چنان‌که در قوانین‌الخطوط دربارۀ ابتکار ابن‌بواب آمده است: "تتبع خطوط ابن‌مقله نموده و به تصرفات طبع سلیم در اصول و اسلوب افزوده".¬ (همان، 299) نمونۀ صریح‌تر این معنا در رسالۀ اصول و قواعد خطوط سته آمده است: ابن‌بواب در خطوط گذشته "اصلی دید راسخ و فرعی ثابت  ولیکن در تناسب حروف و ترکیب‌ خللهای فاحش واقع، در آن تصرف کرد".(همان، 107)</p>
     <p>اما در اواخر قرن دهم با کوشش باباشاه اصفهانی (فوت 996 یا1010 ق) شاید یکی از پرتکلف‌ترین پیوندها بین اندیشه‌های عرفانی/ جریان‌های صوفیانه با رسائل خوشنویسی صورت می‌گیرد. در رسالۀ آداب المشق که شاید به‌خاطر انتساب ناصوابش به میرعماد، در طول چند قرن اقبالی چند برابرسایر نوشته‌ها بین شیفتگان متعصب خط او یافت، الحاق دو جزء "صفا و شأن" که در حقیقت ازمعیارهای زیبایی‌شناختی و ارزش‌گذاری خوشنویسی هستند بیشتر مورد توجه قرار گرفته است، اما در کنار آنها تعریف و جایگاه ویژه‌ای که مؤلف برای"جزء اصول" در نظر دارد بسیار مهم است. بر خلاف قریب به اتفاق رسائل گذشته در این رساله هیچ عنایت و اشاره‌ای به معنای اولیه اصول و نظام هندسی‌ای که خط بر آن بنیان شده نمی شود اما در ظاهر دسته‌بندی تازه‌ای پیشنهاد می‌شود که اصول در معنای خاص‌‌ را برجسته‌تر می‌کند.     </p>
     <p>در آداب المشق باباشاه اصفهانی از اجزای هفده گانه (باباشاه ، 23) در دو قسم سخن می رود که دوازده جزو آن از قسم تحصیلی اند: "اول: ترکیب، دویم: کرسی، سیم: نسبت، چهارم: ضعف، پنجم: قوّت، ششم: سطح، هفتم: دور، هشتم: صعود مجازی، نهم: نزول مجازی، دهم: اصول، یازدهم: صفا، دوازدهم: شأن" (همان، 18) و پنج جزو آن از قسم غیر تحصیلی: "اول: سواد، دویم: بیاض، سیم: تشمیر، چهارم: صعود حقیقی، پنجم: نزول حقیقی." (همان، 22). وی در تعریف اصول می‌نویسد: "و آن کیفیتی است که از اعتدال اجزای تسعه که مذکور شد حاصل می‌شود ودر هر خط که این صفت اندکی باشد، آن خط نفیس می‌باشد... ومخفی نماند که اجزای تسعه درخط به منزلۀ جسم است و اصول به منزلۀ جان. "(همان، 20) او ‌جای دیگری در این رساله منظور خود از اصول را توضیح می‌دهد "اجزای حروف مفرد را چنان ترکیب کنند که به اعتدال اصول درآید، چون حرف قاف و غیره که مرکبند از ضعف و قوّت و سطح و دور و تناسب و مانند این‌ها". (همان، 18)</p>
     <p>آن‌چه بیش از هر چیز در این رساله توجه بر‌انگیز است وضوح بخشیدن به تعریف اصول در معنای خاص آن است که تا پیش از این رساله هرگز به‌این صراحت دیده نمی‌شود. فهم باباشاه از مفهوم اصول هیچ نکتۀ بدیع و تازه‌ای نسبت به متقدمین در بر ندارد اما او به فراست توانسته است بهترین و گویاترین تعریف را از فهم پیشینیان ارائه دهد. پیشتر دیدیم اگر چه اصول در حکم قواعد خطوط پیش از هر چیز مشتمل بر نقطه‌گذاری آموزشی و کلیت حدود حروف بود، اما با توجه به کاربردهای گوناگون این اصطلاح در رساله‌های مختلف به اموری وسیع‌تر نیز دلالت ضمنی داشت. پر واضح است برای نمونه اندازۀ ارتفاع الف در ثلث و نستعلیق به هیچ‌وجه از نظر نقطه‌گذاری برابر نیست، بنابراین مشترک خواندن آنها در اصول (حتا اگر تلقی اشتباهی هم باشد) برای قائلین به این قول در گذشته، نشان می‌دهد که در نظر آنها اصول معنایی وسیع‌تر از صرف نقطه‌گذاری داشته است. با یقین کامل می‌توان گفت متقدمین علی‌رغم التفات کامل به تفاوت‌ها در نقطه‌گذاری، ثلث و نسخ را با هم و یا محقق و ریحان را با هم در اصول مشترک می‌دانستند. درست است که انواع این اشتراک‌ها و دسته‌بندی‌ها به‌صورت سلیقگی و بی‌مبنا در رساله‌ها موجود است، اما دقت در روش استعمال آنها ما را به فهم منظور نظر آنها از اصول نزدیک می‌کند. بعضی از آنها برای هر یک از اقلام سته اصولی مستقل قائل بودند و بعضی برای هر جفت خط اصولی مشترک تصور کرده‌اند (16). اما حکم به تفاوت اصول در ثلث و محقق  یا اشتراک اصول در ثلث و نسخ به ما نشان می‌دهد که آنها به طور کامل به بیان‌گری و شخصیت و هویت مستقل هرخط واقف بودند و می‌دانستند این تفاوت در طراحی حروف از هم‌آمیزی زاویه و گردش قلم و میزان دور و سطح و قوت و ضعف و غیره بدست می‌آید و تنها از نقطه‌گذاری حاصل نمی شود و استعمال لفظ اصول با لحاظ این گستره و میدان بود. تحویل و تقلیل مفهوم اصول در معنای قواعد خطوط فقط به اندازه و حدود حروف (نقطه‌گذاری) فهم این احکام صریح موجود در رساله‌ها را با اشکال مواجه می‌کند که متأسفانه دست‌کم تا آداب‌المشق باباشاه رساله‌ای که توسع معنای اصول را دقیق و گویا ارائه کند موجود نیست یا هنوز به دست و رویت ما نرسیده است. همچنین آنجا که از اصول به مثابۀ معیاری زیبایی‌شناختی یاد شد و به اصطلاح "خط اصولی" یا اصولی نوشتن در حسن خط اشاره شد، باز هم محدود کردن معنای اصول در نقطه‌گذاری مخل فهم ما از درک اصلی قدما از کاربرد این اصطلاح می‌شود. به یقین برای متقدمین هم، ترسیم ارتفاع یک الف هشت نقطه با پهنای کامل قلم و یا یک الف هشت نقطۀ بسیار نازک هیچ‌کدام مصداق اصولی نوشتن نمی‌توانست باشد هر چند میزان ارتفاع رعایت شدۀ آن با دستور‌العمل آموزشی منطبق باشد "بدان که الف محقق هشت نقطه است و تا نه جایز داشته‌اند اما اگر زیادت کنید از اصول خارج باشد". (مایل‌هروی، 21)</p>
     <p>بنابراین روشن است که نه تنها کاربرد مفهوم اصول در معنای خاص‌تر در رساله‌های متقدم تفاوتی با معنای مورد نظر باباشاه ندارد بلکه اصول را "کیفیتی" برآمده از اجرای سایر اجزای خط  دانستن چیزی نیست جز همان درکی که قدما از این مفهوم داشته‌اند و بارها آن را در متن‌هایشان به کار برده‌اند. از این رو این که "اصول" در اجزای دوازده‌گانه تحصیلی باباشاه در طول اجزای نه‌گانه است اما پیش از او و در آنچه از یاقوت نقل شده اصول در عرض سایر اجزاست چندان اعتباری ندارد.(17) طرز استفادۀ باباشاه از اصطلاح اصول در بخش ترکیب که به آن اشاره شد و مقایسه‌اش با کاربردهای متعدد این اصطلاح به همین معنا در سایر رساله‌ها گواه این مدعا است. همچنین کافی است با دیدۀ تأمل بیشتری متن تمامی رساله‌های خوشنویسی قبل از آداب‌المشق بازنگری شود تا به وضوح، اهمیت، اولویت و محوریت مفهوم اصول در آنها آشکار شود.</p>
     <p>اما فارغ از جایگاه اصول در اجزای دوازده‌گانۀ باباشاه، اعتبار دسته‌بندی‌ پیشنهادی او چقدر است؟ با نگاهی به اجزای هفده‌گانۀ او و مقایسه آنها با دو نقل قول مهم از یاقوت که پیشتر آمد درمی‌یابیم غیر از صفا و شأن - که دو جزو جدید و بسیار مناقشه برانگیز و البته بی‌ربط نسبت به تمام سیر تاریخی مفهوم اصول و اجزای خط است- و حقیقی و مجازی خواندن صعود و نزول – که مجازی‌ها در قسم تحصیلی و حقیقی‌ها در قسم غیر تحصیلی قرار گرفته‌اند- باباشاه اصفهانی چیزی افزون بر آنچه از یاقوت نقل شده ندارد(18). اما آیا براستی در دسته بندی او چیز خاصی وجود دارد و امرناقصی تمام و یا تمامی در آن به کمال رسیده است که تا قرن‌ها بعد از او اجزای دوازده‌گانه اش حتا گاه به غلط "اصول/قواعد دوازده‌گانه خوشنویسی" خوانده می‌شود؟ جای نقد تقسیم‌بندی متکلفانه و اجزای غیرضروری او و تبعات نظری و تاریخی آنها اینجا نیست اما با نقل بخشی از رسالۀ آداب‌المشق می‌توان جدی بودن پیشنهاد‌ او و دقت ترتیب و تعدد و توقیف اجزای آن را دریافت: " چون قبلة الکتاب مولانا سلطان علی (مشهدی) می فرمایند که در نسخ‌تعلیق ارسال نیست اگر چه اعتقاد ارباب قلم این زمان آن است که ارسال درین خط نیز موجود است اما به فرموده ایشان متوجه ذکر این نشد که ترک ادب می نمود"! (19)</p>
     <hr><br>
     <h5>1.	خوشنویسی ما برخلاف آن‌که در میان سایر فنون و هنرهای سنتی بیشترین کتاب‌ها و رساله‌ها را داراست به شدت از عدم تدوین و یا نداشتن مبانی نظری و اندیشۀ تاریخی و یا رهیافت‌های روشنگرانه‌ برای شکل بخشیدن به روایتی منسجم و هدفمند از تاریخ خوشنویسی- و نه تنها ثبت داده‌های خام تاریخی- در رنج است. بیشترین کوشش‌ها در پی نسخه‌شناسی، کارشناسی اصل و جعل و روایت احوال و آثار است و به علت بی‌التفاتی به مبانی نظری، آنجا که ضرورت اندیشۀ انتقادی ایجاب می‌کند با ملغمه‌ای سطحی و سست از وام‌گیری آرای سنت‌گرایان و چسباندن آن به داده‌های عرفانی رساله‌ها و پاره‌ای از نظرات مستشرقان از نقد آثار گذشتگان و یا سبک‌شناسی سخن گفته می‌شود. این مسأله بویژه هنگام بررسی مواجهۀ ایرانیان با تجدد و برخورد هنرهای سنتی با دنیای جدید سخت بارز می‌شود و فقدان مبنای مشخص و منقح اندیشۀ تاریخی سبب عدم درک توانمندی‌های پاره‌ای از خوشنویسان همچون محمدرضا کلهر و عمادالکتاب و تفسیر واپس‌گرایانۀ آثار آنها می‌شود.</h5>
     <h5>2.	این تعابیر از کهن‌ترین متن‌های خوشنویسی به فارسی مثل "راحة‌الصدور"، "آداب خط"، "فن خط"  و یا "گلستان هنر" تا آخرین رساله‌ها در دورۀ قاجار مثل "احیاء‌الخط" به فراوانی به‌کار رفته است.</h5>
     <h5>3.	بنا به شهادت بیشتر متن‌های قرن‌های نخستین تا پیش از ابتکار و اختراع ابن‌مقله باوجود حضور خط و کتابت و کوشش در رعایت اعتدال و خوانایی، از علم خط با ضوابط زیبایی‌شناختی ویژۀ آن در معنایی که بعدها در رساله‌های خوشنویسی به‌کار رفت و گسترش یافت چندان نشانه‌ای در میان نیست. </h5>
     <h5>4.	علی‌رغم تنوع شیوه‌های مختلف و به ‌رسمیت شناخته شده در سنت خوشنویسی در هیچ‌یک از رساله‌های فارسی خوشنویسی  اصطلاح "مکتب" نیامده اما در دورۀ معاصر به‌ویژه با جعل سه‌گانۀ کذایی "مکتب، سبک، شیوه" این اصطلاح گویا بیشتر به قصد صاحب سبک یا شیوه خواندن بعضی از خوشنویسان معاصر فراوان به کار رفته‌ است. امروزه به‌کاربردن این اصطلاح معادل school فرنگی از مشهورات متداول میان خوشنویسان و منتقدان خوشنویسی است؛ به‌طوری‌که برای هر مکتب اصولی مشخص و متمایز فرض می‌کنند و شاید بیش از همه هم برای تفکیک مکتب میرعماد از مکتب کلهر این اصطلاح کاربرد داشته است!</h5>
     <h5>5.	اشاره است به "الخط هندسة روحانیة، ظهرت بآلة جسمانیة" که گویا اولین بار در "الفهرست" ابن‌ندیم و از قول اقلیدس نقل شده‌است. در رساله‌های فارسی هم این مطلب اولین بار در "آداب خط" عبدالله صیرفی از قول یکی دیگر از حکمای یونانی یعنی افلاطون نقل شده‌است و مؤلف تفسیر جالبی هم ذیل آن آورده که مراد افلاطون مقید نکردن نوشتن خط تنها با دست است و اضافه می‌کند شخصی را دیده که "هر دو دست نداشت... قلم به انگشت پای می‌گرفت...و شاید که به دهان نیز توان نوشت". این تفسیر از آن جهت مهم است که در دوره‌های بعد و به‌ویژه در آرای سنت‌گرایان "هندسۀ روحانی" دست‌آویزی می‌شود برای پیوند خط و لوگوس و امر قدسی تا آنجا که عده‌ای تحت تأثیر این تفاسیر بی اعتنا به انواع تشبیه‌های فیگوراتیو و زمینی و انسانی موجود در رساله‌ها منبع الهام خوشنویس را "عالم معنوی برگرفته ازقداست" و زیبایی شناسی خوشنویسی را در نسبت عالم روحانی و فراتاریخی تعریف می‌کنند.ر. ک: علیرضا هاشمی نژاد، سبک‌شناسی خوشنویسی قاجار، متن و دانشگاه شهید باهنر کرمان(1393)،صص 34-32. معادل همین گفته از قول حکمای عرب به صورت "الخط اصل فی الروح و ان ظهرت بحواس الجسد" در "آداب خط" آمده است و اما بعد از آن در "تحفة‌المحبین" بی آن‌که نامی از افلاطون بیاید هندسۀ روحانی به "الخط صنعة روحانیة" تغییر می‌یابد و با "صورت روحانی" و اشکال نورانی" هم از آن یاد می شود. تبدیل "هندسه" به "صنعت" و "صورت" و "شکل" در این رسائل و نسبت آن با "روح"  و حکمت فیلسوفان پیشاسقراطی البته مهم و محل توجه است.</h5>
     <h5>6.	 دربارۀ آرای "اصحاب حکمت خالده" و یا نقد "سنت‌گرایان" در زبان فارسی خوشبختانه منابع فراوانی موجود است اما متأسفانه اثری جامع از نظرات آنها دربارۀ خوشنویسی و یا تأثیرشان بر دیدگاه‌های معاصر در تحلیل خوشنویسی در میان نیست. برای آشنایی با امکانات و مشکلات دیدگاه‌ آنها در بررسی هنر در سنت فرهنگی ایران، بخش "گفتمان هنر قدسی" از کتاب "فانی و باقی، درآمدی انتقادی بر مطالعۀ نقاشی ایرانی" نوشتۀ مجید اخگر(حرفه‌هنرمند،1391) پیشنهاد می‌شود.</h5>
     <h5>7.	دربارۀ تاریخی‌نگری و تاریخمندی هنر اسلامی از رسالۀ دکترای فلسفۀ هنر استاد امیر مازیار با عنوان "نسبت اندیشه اسلامی و هنر اسلامی(مطالعۀ موردی: دورۀ صفویه)" بهره برده‌ام.</h5>
     <h5>8.	از جمله یکی از تغییرات راه یافته به رساله‌ها بنا بر روحیۀ حاکم برعصر، بیشتر شدن قدسی‌سازی‌ خوشنویسی به شکل ذوقی و تفننی و گشاده‌دستانه در رساله‌های متأخر نسبت به متقدم است: اما "حتی در این رساله‌ها(متأخر) نیز هیچ آموزۀ مقدسی در باب خوشنویسی و خط وجود ندارد و اگر به رساله‌های متقدم باز گردیم جنبه‌های عرفی خوشنویسی و منشا تاریخی آن و تحولات معمولش به خوبی آشکار می‌شود". ر.ک: امیر مازیار، نسبت اندیشه اسلامی و هنر اسلامی(مطالعۀ موردی: دورۀ صفویه)، رسالۀ دکترا (1388)، ص 29.</h5>
     <h5>9.	بررسی اختلاف‌ها، تغییرات و گاهی دست‌خوردها و تحریفات محتوای رساله‌ها و کتاب‌های عربی هنگام انتقال به رساله‌های فارسی خود موضوعی مهم و قابل پی‌گیری است.</h5>
     <h5>10.	مطلبی که در رسالۀ قوانین‌الخطوط  نقل شده است نشان می‌دهد چطورشکل حرف الف به‌عنوان خط و شکل حرف ها به‌عنوان دایره فرض شده‌اند و چه تناظری هم با هیأت عدد صفر و یک دارند : "در کتاب سی‌فن از ابن مقله نقل می‌کنند که اصل خط دو چیز است: الف(ا) و ها(ه)".</h5>
     <h5>11.	جالب است که ما تا دورۀ قاجار تعریفی از تفاوت اصول با فروع در رساله‌ها نمی‌بینیم، تنها حدود دورۀ مظفرالدین‌شاه است که در رساله‌ای به نام احیای خط به قلم زین‌العابدین خوی می‌خوانیم:"مراد ما از اصول وضع اولیه آن است... و از فروع آنچه نویسندگان در تمادی ازمان از انحای تصرفات بر آن اصول افزوده‌اند". (مایل‌هروی، 546) </h5>
     <h5>12.	در دورۀ معاصر این دستگاه یا نظام را "مکتب" هم می‌خوانند؛ از آن‌جا که وضع این اصل به مثابۀ "اصول موضوعه" در علم خط به دست ابن‌مقله صورت گرفت و دست‌کم تا 10 قرن بعد از آن هیچ مدل رقیب دیگری ارائه نشد ، شاید بتوان تنها از یک مکتب در خوشنویسی سخن گفت و آن هم مکتب ابن‌مقله است.</h5>
     <h5>13.	به اقلام سته (محقق، ریحان، ثلث، نسخ، توقیع و رقاع) خطوط اصول می‌گویند، مؤلف رسالۀ قوانین‌الخطوط علت جالبی برای آن می‌تراشد: "چون گفته‌ایم خط را از انسان گرفته‌اند و انسان را شش جهت بیش نیست (بالا، پایین، چپ، راست، عقب، جلو) بدین سبب شش قلم را اصل گفته‌اند"! </h5>
     <h5>14.	در بخش دوم این مقاله به بررسی دقیق‌تر اصولی‌نویسی و اصول به‌مثابۀ معیاری زیبایی‌شناسانه خواهیم پرداخت. </h5>
     <h5>15.	در رسالۀ اصول و قواعد سته بدون آن‌که بی‌جهت بین اصول و قاعده فرق گذاشته شود از اختلاف روش‌ها در بیان اصول سخن می‌رود، اما نکتۀ جالب توجه این است که مؤلف هوشمندانه اعلام می‌کند طراحی حروف بر اساس دایره یا نقطه اصل نیست بلکه این حروف باید در بستر هندسه‌ای قاعده‌مند و موزون با رعایت مسالۀ "نسبت" طراحی شوند که اصل از نظر او وضع خط بر هندسه و ریاضی است:  "قدما را دربیان اصول حروف و مفردات طریق مختلف است: بعضی به اثبات دایره بیان کرده‌اند... بعضی بنای حروف بر مثلث و مربع و مخمس و مدور نهاده‌اند... و بعضی به جهت سهولت و آسانی بنای حروف بر نقطه نهاده‌اند... و نیز طبیعتی که با اصول هندسه و ریاضیات الفتی نداشته باشد از اصول سابقه منتفع نگردد".</h5>
      <h5>16.	با نگاهی گذرا به رساله‌ها انواع تقسیم‌بندی‌های شخصی و دلبخواهی که البته بررسی آنها با پیش‌فرض‌ها و معارف عصری می‌تواند جالب باشد، دیده می‌شود. این نکته ضمن آن‌که نشان می‌دهد فهم ما از خط و اصول و اجزایش تاریخی است و سنت خوشنویسی مجموعه‌ای یک‌دست و سازگار نبوده و از اقوال و جریان‌های مختلف تشکیل شده، می‌تواند دریچه‌ای نظری برای برون شد از وضع منحط و عقب‌افتادۀ فعلی بگشاید، و ما را به اجزای اصلی و ستون‌های محوری‌ای که خوشنویسی تاریخی، به دور آن بالیده رهنمون باشد. محورهای بایسته و اندیشیده شده‌ای که توجه به آنها بسیار عمیق‌تر و ضروری‌تر است از این واپس‌گرایی‌های سطحی و بازگشت‌ به  ظاهر و صورت زیبایی‌شناسی چند قرن پیش به بهانۀ زنده‌کردن اصالت خط میرعماد و درویش و میرزاغلامرضا.    </h5>
     <h5>17.	پیشتر به ابهاماتی دراجزای هشتگانۀ یاقوت اشاره شد، این مطلب ممکن است این گمان را تقویت کند که باباشاه با دهمین جزو خواندن اصول این جزو را جامع نه جزو( و یا نه/همۀ فروع) دیگر کرده‌است و در نتیجه اصول در قسم تحصیلی او تفاوت بنیادین با اصول در اجزای یاقوت دارد و شأن رفیع‌تر و نقش بنیادی‌تری یافته است، زیرا در رتبه‌بندی و ترتیب اجزا، باباشاه اصول را در طول سایر اجزا قرار داده در حالیکه به ظاهر در اجزای هشتگانۀ یاقوت اصول هیچ تقدم رتبی بر سایرین ندارد و در عرض سایر اجزاست.  </h5>
     <h5>18.	در دورۀ معاصر حبیب‌الله فضائلی با نظر به رساله‌های گذشته ایرادت متعددی به دسته‌بندی اجزای باباشاه دارد و عنوان می‌کند صحیح نیست اصول یکجا مقسم و جای دیگر قسیم باشد و اصول شامل نسبت و ترکیب و کرسی نمی‌شود و فقط شامل اجزای قوت و ضعف و غیره در مفردات است.(تعلیم خط،84) </h5>
     <h5>19.	این مطلب حاکی از آن است که الف: این اجزا به‌طور کامل قراردادی و تاریخی هستند و بیهوده نباید برایشان کمال تراشید یا تعدادشان را به طور جزمی ثابت دانست و به زور برای‌شان تفسیر ساخت. ب: باباشاه بسیار سرگرم آداب صوفیانه و لفاظی‌های عرفانی/ادبی است بنابراین در معنادار یا کارآمد بودن بعضی از پیشنهادهایش مانند صفا یا شان به جد باید درنگ کرد. ج. به نظر میرسد تلاش او بیشتر معطوف یا محدود به نستعلیق است، به همین دلیل فراگیری و استقبال از ابتکار او در جغرافیای جهان اسلام قابل مقایسه با رساله‌ها و متن‌های پیش از او مثل اجزای یاقوت و یا اصول ابن‌مقله نیست.</h5>
      <h3>فهرست رساله‌ها:</h3>
      <h6>باباشاه اصفهانی (1391)، آداب‌المشق، پژوهش: حمیدرضا قلیچ‌خانی، تهران، پیکره.</h6>
      <h6>سراج شیرازی، یعقوب بن حسن (1376)، تحفة المحبین (در آیین خوشنویسی و لطایف معنوی آن)، به اشراف محمدتقی دانش‌پژوه و به کوشش کرامت رعنا‌حسینی و ایرج افشار، تهران، نشر نقطه و دفتر میراث مکتوب.</h6>
      <h6>مایل‌هروی، نجیب (1374)، کتاب‌آرایی در تمدن اسلامی (مجموعۀ رسائل در زمینۀ خوشنویسی و...)، مشهد، آستان قدس رضوی.</h6>
      <h6>•	فی معرفة اصول الخط من دائرة و النقط، محمد بن علی راوندی<br>
•	آداب خط، عبدالله صیرفی<br>
•	صراط‌السطور، سلطان‌علی مشهدی<br>
•	اصول و قواعد خطوط سته،  فتح الله سبزواری<br>
•	رسم‌الخط، مجنون رفیقی هروی<br>
•	سواد‌الخط، مجنون رفیقی هروی<br>
•	قوانین‌الخطوط، محمود بن محمد<br>
•	خط و مرکب، حسین عقیلی رستمد‌اری<br>
•	نام احیای خط، زین‌العابدین خوی<br>
</h6>
      </div>
      <div id="assay-footer-holder">
        <div id="assay-footer-content-holder">
          <h1>محمد فدایی</h1>
        </div>
        <div id="assay-footer-navigation-holder">
          <div id="btn-right-holder"><a href="gomshode.html" title="back"><img src="../images/btnright.png" width="6" height="12"></a></div>
          <div id="btn-menu-holder"><a href="index.html" title="menu"><img src="../images/menu.png" width="16" height="12"></a></div>
          <div id="btn-left-holder"><a href="azavaanjoman.html" title="next"><img src="../images/btnleft.png" width="6" height="12"></a></div>
          <div class="fixer"></div>
        </div>
        <div class="fixer"></div>
      </div>
    </div>
  </div>
</div>
<div id="footer-holder">
 
</div>
</body>
</html>
