<!DOCTYPE HTML PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<meta http-equiv="Content-Type" content="text/html; charset=utf-8">
<title>گرافیک مذهبی محمد فدایی</title>
<meta name="keywords" content="mohammad fadaei,محمد فدایی , graphic group, فدایی,mohammad,mohamad,fadaei,محمد,fadaee">
<meta name="description" content="دین و هنر هرگونه که تعریف شوند و خاستگاه آنان هر امری که پنداشته شود، مفاهیمی هستند که هم­پای طول حیات انسانی قدمت دارند و همواره به ارتباط تنگاتنگ و نسبت آنها با یکدیگر اشاره شده­است. ">
<link href="../styles/reset.css" rel="stylesheet" type="text/css">
<link href="../styles/style.css" rel="stylesheet" type="text/css">
<link href="../styles/page-style.css" rel="stylesheet" type="text/css">
</head>

<body>
<div id="main-holder">
  <div id="header-holder">
    <div id="logo-holder"> <a href="../home.html"><img src="../images/logo.png" alt="AAohamad Fadaei" title="AAohamad Fadaei"></a> </div>
    <ul>
       <li><a href="../Calligrapher-at-Works/Calligrapher-at-Works(1)-Ultimate-Situationl.html">Calligrapher-at-Works</a></li><li><a href="../artwork/index.html"
>Gallery</a></li>
      <li><a href="../Design/graphic-design.html">Design</a></li>
      <li><a href="../Me-Contact.php">Contact-Me</a></li><li><a href="../biography.html">Biography</a></li>
      <li><a href="index.html" style="color:#fff;">Word</a></li>
      <div class="fixer"></div>
    </ul>
  </div>
  <div id="content-holder">
    <div id="assay-holder">
      <div id="assay-head-holder">
        <h1>گرافیک مذهبی</h1>
      </div>
      <div id="assay-content-holder">
      <p>&quot;دین&quot;  و &quot;هنر&quot; هرگونه که تعریف شوند و خاستگاه آنان هر امری که پنداشته شود، مفاهیمی  هستند که هم­پای طول حیات انسانی قدمت دارند و همواره به ارتباط تنگاتنگ و نسبت  آنها با یکدیگر اشاره شده­است. . پیوند و درهم­تنیدگی این دو مفهوم در تاریخ  ایران  نیزچنان است که پایگاه مذهبی هنر در  این سرزمین نکته­ی بدیهی است. پژوهندگان مختلفی بر این نظرند که &quot; در منطقه­ی  فلات ایران، مذهب از ابتدای حیات هنر، ناظر بر آن و در زمان رشد نیز به صورت  پشتیبان آن بوده است&quot;. شواهد فراوانی در دست است که نشان می­دهد بخش مهمی از  نقش­ها و تزئیناتی که در ایران از ماقبل تاریخ تا دوره­ی ساسانیان باقی مانده است،  متأثر از&quot; نظام مذهبی&quot; است و حتی گمان رفته است بر اساس چنین شواهدی می­توان  ارتباط میان آیین واقعی و حضور سحر و جادو را در ذهن ساکنان فلات ایران، در هزاره­ی  چهارم قبل از میلاد نشان داد.(مقام هنر ایرانی/ا.و.پوپ 95) بسیاری از این شواهد  نقوش سفالینه­ها و اشیای مصرفی­ای هستند که امروزه به­نام صنایع دستی و هنرهای  کاربردی شناخته می­شوند.</p><p>با ورود اسلام به ایران و نهی پیکرنگاری، آنچه مربوط به  آذین کلام الهی و مکان­های مقدس بود، رشد کرد و هنر کتاب­آرایی، کتیبه­نگاری و  خوشنویسی هم­ چون هنری مقدس و دینی شاخصه­ی هنر اسلامی-ایرانی شد. تفکر تزیینی هنر  پیش از اسلام ایرانی و تمایل آن به اصول تجریدی و ذهنی توانست در دوره­ی اسلامی  مجال بروز گسترده­تری بیابد، و نه تنها در پیچش­های اسلیمی و شکلهای تزیینی قرن­ها  به حیات خود ادامه داد بلکه انگاره­های دینی و آیینی­ای که پیش از آن نسبت به  اشکال تزیینی و شمایل­های آیین­های کهن وجود داشت را به خوشنویسی اسلامی بخشید.  چنان­که آیات نورانی و گفتارهای دینی و مقدس بویژه در معماری مساجد و محراب­ها در  یک پیچیدگی خارق­العاده و سحرآمیز از خوانایی گذشتند و چون اشکال رمزآلود، رازهای  آسمانی شدند که به بیینده برکت می­بخشیدند و همچون حرز عمل می­کردند.</p><p>از زمان آل بویه و پیدایش علویان و تبلیغ رسمی مذهب تشیع،  بسیاری ازباورهای اعتقادی و مضامین این مذهب درعناصر تصویری و هنری نشست، و با  ظهور صفویان، غلبه­ی حضور این مضامین و اقبال توده­ی مردم باورمند به آن به نحو  چشمگیری افزایش یافت. امتزاج باورهای عامیانه و اعتقادی و پیشینه­ی پیکر نگاری هنر  ایرانی، کم کم به تصویرگری و ساختن روایت تصویری متناظر با روضه­ها و روایات مذهبی  شد. آشنایی با شمایل­نگاری آیین مسیحیت و نفوذ آسان زندگی مسیح از طریق تصویر برای  مردمی که خط و کتابت نمی­دانستند، در دوره­ی صفوی بررواج تصویرگری قصه­ی معصومین  تأثیر به­سزا داشت و شمایل­نگاری مذهبی در صورت پرده­های درویشی و نقاشی بقاع  متبرکه و اشکال دیگر در سرتاسر ایران گسترش یافت. تأکید بر ماجرای کربلا و شهادت  اهل بیت رسول و یاران او، شکست ظاهری اصحاب حق به دست لشکر شیطانی و  پیروزی موقت سپاه شر در قالب­های تصاویر حماسی­ای  که در نقاشی­های دیواری و نقش­برجسته­های کهن ایرانی مشاهده می­شوند، همه و همه  حکایت از پیوند درمحتوا و شکل آثار هنری -با مضامین دینی- قبل و بعد از اسلام در  ایران دارند. هر دو مفهوم شهادت و ولایت که در مضامین اندیشه­ی شیعی نقش مرکزی  دارند با اندیشه­ی کهن ایرانی که گاهی به صفت &quot;دین­خو&quot; از آن تعبیر می­شود  سازگاری و اشتراک عمیقی دارند. به هر شکل تاریخ هنر ایران چه پیش و چه پس از  اسلام، اثبات همبستگی هنر و مذهب است، هنر و مذهبی که در هر دو کشف فضیلت و حقیقت  برتر از عالم محسوسات مقصد اصلی است.</p><p>مرسوم است طراحی گرافیک را با ظهور و گسترش چاپ متقارن می­دانند،  از این رو تا قبل از دوره­ی قاجار منابع بی­شماری از تصاویر و اشکال مذهبی و آیینی  در بستر فرهنگ تصویری هنر ایران زمین موجود است که در حقیقت پیشینه و هم­زاد آثاری  هستند که با مضامین و موضوعات  دینی در این  صد سال اخیر چاپ و تکثیر شده­اند. طراحی گرافیک به­عنوان پدیده­ای مدرن، در ایران  از مواجهه با تاریخ سنت­های تصویری و دستاوردهای آن ناگزیر است، و آنگاه که بخواهد  در قامت یک رسانه، چهره­ای عمومی و فراگیر بگیرد باید به لحاظ کردن باور واعتقاد  توده­ی مردم و شناخت دقیق سنت­های آنها بکوشد، و اگر جز این مسیری درپیش  بگیرد، در میان مردمی که قرن­ها با اعتقاد خویش  کاسه و فرش، کتاب و محراب و معبد ومسجد خویش را شکل بخشیده و تزیین کرده­اند،  جایگاه ومخاطبی نخواهد داشت.  </p><p>عنایت به تاریخ شکل­گیری آثار هنری با کارکرد دینی و مضامین  مذهبی تنها مورد نیاز طراحان گرافیکی که در این راستا فعالیت می­کنند، نیست. از  قضا مهمترین سفارش دهندگان آثار مذهبی در این سال­ها مراکز و نهادهای دولتی هستند،  که برای مناسبت­های مختلف و متعدد مذهبی در پی فراهم ساختن فضای بصری و آثار محیطی  مناسب هستند، بهره گرفتن از تجربه بسیار موفق آثاری که از لحاظ ارتباط با توده­ی  مردم قرن­ها گویایی خویش را حفظ کردند و با وجود تمام فراز و فرودهای مقاطع مختلف  تاریخی  در امتداد و پیوستگی اندیشه­ی  ایرانی ساخته شده­اند، می­تواند در تصحیح و تعیین خواسته­ها و سیاست­گذاری­های  کلان فرهنگی امروزبسیار غنیمت باشد. با نگاهی اجمالی به این سیر تاریخی درمی­یابیم  هرگز چنین نبوده است که تنها مهارت وغیرت هنرمندان و علاقه­ی عامه چنین یادگارهای  جاویدی را رقم زده باشد، حمایت امرا و سلاطین هنر دوست و هنرشناس -حتی اگر به نیت  سلطه­ی سیاسی و تثبیت قدرت خویش با استفاده از مذهب بوده باشد- به یقین نقش انکار  ناپذیری در توسعه و گسترش و ماندگاری آثار هنری مذهبی داشته است. کافی است تنها به  کیفیت آثاری که بر اساس خوشنویسی و حروف­نگاری در مناسبت­های مختلف مذهبی در فضای  شهری و رسانه­ای از طرف متولیان رسمی ارائه می­شود نگاهی کرد. چه در طرح­هایی که  نمودار کامل گرافیک دولتی هستند و زشتی و نااندامی و بدرنگی دست­به دست هم داده­اند  تا  رضایت نظر وسلیقه ­ی مدیران را فراهم  کنند و چه در آثار متکلفانه­ای که کل اثر در اختیار میل و سودای نوگرایانه و شخصی  هنرمندی برگزیده­ی فلان جشنواره­ی دولتی قرار گرفته است یک نکته مشهود است: متولی  امر و مدیر سفارش دهنده کمترین شناختی نه از این هنر دارد، نه تاریخ این هنر را می­شناسد  و نه سلیقه و فرهنگ مخاطب را درست دسته­بندی کرده است! اشتباه نباید کرد، سفارش به  تکرار عناصر فرهنگی و هنری گذشته، یا واگذاری تمام و کمال کار به سلیقه­ی متولیان  جشنواره­های کم مخاطب هنری هر دو نشان از آن دارد که تصمیم­گیران شناخت و شخصیت  مدیریت چنین پروژه­های پر مخاطبی را ندارند. میل به تکرار گذشته معلول نا آشنایی  با آن و نشان از بریده شدن از آن دارد و مسلم است از کوزه­ی مدیرانی که در نقش  سفارش دهندگان آثار مذهبی شناخت درستی از میراث ما ندارند و از مشورت کارشناسان  عالم خود را مستغنی می­بینند  چه می­تراود.  تأسف­بار است که بسیاری از مضامین این آثار مقدس­ترین و متعالی­ترین مفاهیم و نام­هایی  است که تار و پود احساس و ضمیر بسیاری از مؤمنان و باورمندان بدان گره خورده است. باور  کردنی نیست نام رسولی که آفرینش افلاک بهر وجود مقدس او قلمداد می­شود، یا بانوی  بزرگوار و ارجمندی که بانوی دو عالم خوانده می­شود و یا امامی که شاه ولایت و ختم  همه­ی سلسله­های عرفانی است و بسیاری از بزرگان دیگر، از سر تفنن و سهل­انگاری به  چنان هیبت غریب و فانتزی­ای نگاشته می­شود و در برابر چشم عامه­ی مردم قرار می­گیرد  که گمان می­رود سفارش­دهنده­ای که رضایت به پخش چنین اثری داشته لابد از اعتقاد  خالی بوده است! توجه به سیر تاریخی شکل­گیری آثار مذهبی، سوای آن­که ما را با  حامیان فاضل و هنردوست آشنا می­سازد، این نکته را هم نشان می­دهد که چطور یک سنت  هنری در طی قرن­ها تداوم یافته و این حیات پویا بواسطه­ی تکرار و بقای نام و آثار  مشابه نبوده است، بلکه رشدی بوده­است متکی بر اصلی که در تمام مظاهر آن ثابت مانده  و پاس­داشته شده است.</p><p>اگر در دوره­ی عباسی، ابن مقله، ابن بواب، و یاقوت مستعصمی  ظهور کرده­اند کار به­دست خاندان کاردان برمکی بوده است و خلفایی مثل المستظهر  بالله و المسترشد بالله نامشان در تذکره­های خوشنویسی رفته است. ذوالریاستین وزیر  مأمون، عضدالدوله دیلمی، قابوس وشمگیر استادانه قلم می­زدند و سلطان احمد جلایر  پادشاهی بود که به شش قلم خط می­نوشته است. شاهزادگان تیموری اهل هنر بودند، به­ویژه  بایسنغر میرزا که خود کاتب کلام وحی به خط جلی است. در دوره­ی صفوی هم که مذهب  شیعه رسمیت می­یابد و اثار مذهبی / هنری فروان می­شود، پادشاهانی چون شاه اسماعیل  اول و فرزندانش و یا شاه طهماسب و شاه عباس حضور داشته­اند که همه از طرفداران  برجسته­ی خوشنویسی است. مرتضی قلی خان شاملو از امرای دربار شاه سلیمان صفوی است  که از سرآمدان نستعلیق نویسی است. حتی در شاهان قجر هم کسانی بوده­اند مثل محمد  شاه که به شهادت مرقع و قطعاتی که از آنها به یادگار مانده می­توان نامشان را میان  خوشنویسان ذکر کرد. کافی­است این سیر تاریخی و مراحل رشد و نوآوری خوشنویسی را دست  کم از  خطوط ابن مقله دوره عباسیان تا  میرزای کلهر دوره­ی قاجار بررسی کرد، تا دید چگونه پویایی با حفظ هویت و معنا در  کنار اقبال حامیان هنرشناس و هنرمند و با نفوذ و صاحب­مقام امتداد یافته است. </p><p>به نظر می­رسد هم­چنان­که در دوره­ی جدید پیوستگی سیر آثار  هنری ایران دچار انقطاع شد، نگاه صاحبان قدرت و نفوذ هم نسبت به گذشته تغییر کرد.  گویا دیگر تربیت و شناخت هنری درستی در میان نیست، و هنر پروری حتا برای کاربرد  رسانه­ای و گسترش نفوذ قدرت نیز از رونق افتاده است. </p>
      </div>
      <div id="assay-footer-holder">
        <div id="assay-footer-content-holder">
          <h1>محمد فدایی </h1>
        </div>
        <div id="assay-footer-navigation-holder">
          <div id="btn-right-holder"><a href="dargoftehgo.html" title="back"><img src="../images/btnright.png" width="6" height="12"></a></div>
          <div id="btn-menu-holder"><a href="index.html" title="menu"><img src="../images/menu.png" width="16" height="12"></a></div>
          <div id="btn-left-holder"><a href="modiran.html" title="next"><img src="../images/btnleft.png" width="6" height="12"></a></div>
          <div class="fixer"></div>
        </div>
        <div class="fixer"></div>
      </div>
    </div>
  </div>
</div>
<div id="footer-holder">
 
</div>
</body>
</html>
